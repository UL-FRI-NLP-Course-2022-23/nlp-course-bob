Vrnimo se h Kadu in Sodu, ki sta se včeraj srečala z vodstvom SCT - sklada naj se še ne bi odločila, ali bosta sodelovala v prevzemni ponudbi ali ne.
Kakorkoli že, jasno je, da zdaj ceno za njuna deleža postavlja Ivan Zidar, čeprav bi sklada iskala kakšnega drugega kupca.
To je bilo jasno že ob ustanovitvi Delfija (bolje bi bilo reči, da še veliko prej).
Skladovci so sicer že lani poleti dali oceniti svojo naložbo v največjem slovenskem gradbenem podjetju, vendar so se v SCT zmrdovali nad tem, da bi za delnico odšteli deset tisočakov.
Ob zdajšnji lastniški sestavi, ko Delfi obvladuje več kot polovico družbe, pa se zdi deset tisoč tolarjev za delnico SCT samo še sanjska cena.
Če bo Delfi oziroma Ivan Zidar vanjo privolil, bodo na to odločitev vplivali kakšni drugi, manj ekonomsko-racionalni razlogi.
