Po treh tednih Natovega bombardiranja ZR Jugoslavije jim je, tokrat že v tretje, pojasnjeval, zakaj je bila uporaba sile zoper Miloševićev represivni aparat kratko malo neizogibna in zakaj mora Francija skupaj z zavezniki v Natu hkrati z okrepljeno diplomatsko dejavnostjo, zlasti z vključitvijo Rusije in vodstva OZN v iskanje politične rešitve, ostati neomajna tudi na vojaškem področju, skratka nadaljevati bombardiranje.
»Prebivalstvo je med begunsko krizo pokazalo bistveno več poguma kot vlada,« je dejal vodja dunajskega Karitasa Michael Landau.
Kritične besede se nanašajo na dejstvo, da so humanitarne organizacije že precej pred začetkom bombardiranja v pismih obvestile avstrijsko zunanje ministrstvo, da opažajo močnejši pritok beguncev s Kosova in da bi bilo zato treba takoj začeti akcije pomoči.
Odgovora niso dobile, kar je bil vzrok, da je Avstrija začela ukrepati pozneje kot primerljive države EU.
Eden od časopisov je zapisal, da so se v tem primeru nakopičili vsi grehi iz preteklosti: pomanjkljiva pripravljenost na prihajajočo krizo, nezmožnost sprejeti jasno stališče do Nata, večni sem in tja pri nakupih za avstrijsko vojsko.
Iz pogovorov z ljudmi, ki s podeželja še vedno prihajajo na beograjske in druge tržnice, izveste, da je kmete zajelo malodušje.
Bojijo se, da bi, prav ko bodo dozoreli žito in drugi posevki, lahko izbruhnili množični požari zaradi bombardiranja in bo ves trud zaman.
Sicer prevladuje mnenje, da ljudje na deželi vendarle »malo drugače« gledajo na razmere, toda tuji novinarji nimajo možnosti, da bi se o tem sami prepričali.
Na podlagi nove uredbe potrebujejo poleg običajne akreditacije še posebno dovolilnico, pri tem pa morajo natančno povedati, kam bi želeli iti, kdaj in kaj bodo pisali.
Spraševanje kmetov, zlasti o setvi in pričakovanem pridelku, ni zaželeno.
Po trenutno povsem normalni preskrbljenosti s hrano, predvsem s kruhom, bi lahko sklepali, da so rezerve dovolj velike.
»Srbski kmet je žilav in izkoristi vsako priložnost, da si zagotovi dovolj hrane.
To zlasti velja za tiste, ki pomnijo prejšnje vojne ali težka leta,« pravi univerzitetni profesor in dodaja, da si ljudje od nekdaj delajo zaloge, tudi če ne grozi vojna.
Zato so poleg velikih državnih rezerv najbrž precejšnje zaloge hrane tudi v zasebnih gospodinjstvih.
Čeprav državnih skladišč hrane še niso bombardirali, se ljudje bojijo, da bi se to lahko zgodilo...
Nato trdi, da je doslej uničil okoli polovico jugoslovanskega vojaškega letalstva; o tem naj bi pričalo 37 uničenih letal, med njimi polovica najmodernejših migov 29.
Uničili naj bi bili tudi večino centrov za protiletalsko obrambo in na Kosovu okoli 50 tankov in drugih oklepnih vozil.
Kot kaže, pa ima srbska stran še naprej močne samohodne raketne enote (zemlja-zrak).
