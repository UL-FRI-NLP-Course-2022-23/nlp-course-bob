Pač pa je Rogelj kot (pre)mlad in nezrel gimnazijec očitno padel v igro, ki niti ni bila njegova igra (in zato ni razreševala njegovih lastnih problemov), ampak je bila del ambicij nekih drugih »umetnikov«.
Problem je, ker umetniki za realizacijo svojega drobnega projekta v neki drobni državici niso pomišljali poigrati se z življenjsko usodo bistrega mladeniča, ki se je v nekem trenutku pač znašel v čustvenih težavah - kdo pa je v tem obdobju brez njih.
Gospodje umetniki so mu ponudili navidezno rešitev in ga motivirali za igro, ob misli na katero bi vsak kolikor toliko odrasel človek samo bruhal - če nedozorelega gimnazijca povlečeš v nekaj let sprenevedanja, blefiranja, odtujevanja družini, prijateljem in vsej okolici, si v najboljšem primeru brezčuten kreten.
Jasno, nazadnje štejejo dejstva in slavni Umetniki bodo imeli še en duhovit domislek v svojem arhivu.
Ampak zakaj bi bilo samo v znanosti pravilo, da se mora vsak poskus na ljudeh premisliti z vidika možne škode?
Rogelj je predvsem žrtev, ki mu je, predpostavljam, v trenutku šibkosti in osame ponudil rešitev nekdo, ki je imel povsem svoje interese.
Pri tem so packe, ki si jih je Rogelj pridobil v svoji poklicni in morda še kriminalni biografiji, še najmanjši, čeprav za tako mladega človeka ne zanemarljiv problem.
Pravi problem je, kako daleč v brezzračni prostor bo neizkušenega Roglja odnesel ta njegov prvi in (pre)siloviti trk z javnostjo.
Mogoče pretiravam, mogoče je Rogelj poleg pridnega študenta in računalničarja tudi tako izjemen umetnik, da bo znal transformirati pritiske v nekaj, kar ga ne bo strlo, ampak bo celo obrodilo novo idejo, na primer izjemen roman - snovi ima dovolj.
Po drugi strani, kaj pa če Rogelj ni umetnik?
Kaj če je samo prestrašen fant, na katerega se je v tem trenutku sesul plaz zadnjih let napetosti, prikrivanja in odtujenosti vsemu in vsem?
Potem samo upam, da ima kljub vsemu kakšnega dobrega prijatelja ali prijateljico.
In da bodo čimveč z njim ljudje, ki ga imajo zares radi.
V tem trenutku ne potrebuje ničesar bolj kot to.
