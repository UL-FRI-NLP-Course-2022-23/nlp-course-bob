Kaže, da bodo urbanistične službe vendarle razgrnile na vpogled in v javno obravnavo osnutek urbanistične zasnove razvoja Novega mesta.
Potem ko se je pri izdelavi tega mestu prepotrebnega dokumenta zvrstilo nekaj izdelovalcev, je sedanji izdelovalec, urbanistični inštitut Republike Slovenije, le zmogel strniti dosedanje strokovno delo in oblikovati osnutek dokumenta.
Strokovna ekipa pod vodstvom prof. mag. Vladimirja Braca Mušiča, dipl. inž. arh., sicer tudi člana našega društva, je svoje delo 9. maja 1996 vsebinsko že predstavila na strokovni obravnavi v Novem mestu, na katero so bili vabljeni tudi večji uporabniki prostora in službe, ki skrbijo za urejanje in varstvo prostora.
Zaključke plodne strokovne razprave te dni že vgrajujejo v končno podobo dokumenta, ki bo javnosti razgrnjen predvidoma v septembru.
Prepričani smo, da vas bo tematika zanimala, saj so v tej smeri kritično izzvenele številne razprave in pobude na našem zadnjem občnem zboru, zato pričakujemo vašo udeležbo tudi na našem članskem sestanku dne 26. junija 1996.
