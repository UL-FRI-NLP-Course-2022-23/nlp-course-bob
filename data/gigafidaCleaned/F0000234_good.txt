Človek, ki misli, da ne zahteva preveč, se v tej stvari moti.
Če bo hotel imeti v prestolnici svoje države knjigarne, kakršne premore vsako večje urbano gnezdo v Nemčiji, bo moral za to najprej sam kaj postoriti.
Tako se mi je zgodilo, da sem imel v nekem hipu čez glavo vsakršne, tudi svoje jamrarije nad obupnim stanjem na tem področju.
In sem šel s pomočjo direktorja neke založbe študirat, kaj bi lahko mesta sama, se pravi njihovi izvoljeni in za to plačani politiki storili, da bi v tej deželi, ki se sklicuje na svojo kulturo kot izvir svoje države, lahko človek kdaj stopil v prostor, ki bi bil knjigarna, ne pa računališka in šolska ropotarnica.
Knjigarne, kakršne so del urbanih središč v deželah, ki se ne sklicujejo na kulturo, pač pa na vojaške zmage in gospodarstvo kot izvir svoje države.
Sestavila sva dolg seznam možnih ukrepov, k podpisom pridobila ugledne ustanove in društva, pismo smo razposlali na mnoge naslove.
Prišel je en sam županski odgovor, kajti tudi ta stara socialistična navada, da se namreč na pisma na odgovarja, se je v tej državi ohranila.
In en sam odgovor se je, v kratkem, glasil: to je stvar, ki bi jo morala rešiti država.
Bil sem nekoliko osupel, mi smo vendar predloge naslovili na te te ljudi, izvoljene predstavnike, po imenih in spodobno z vsemi nazivi, ki jim pripadajo.
Želeli smo, naj mesta, župani, mestni sveti nekaj, karkoli storijo.
In kdo ali kaj je ta država, če ne oni, ki smo jih izvolili, ki jih plačujemo in želimo, da neke stvari v tej državi uredijo?
Niti časa niti volje nimam za to, da bi delal kakšno novo državo ali osvajal oblast v že obstoječi samo za to, da bi mogel imeti v njej tudi knjigarne.
In da bi izhajal vsaj še en časopis, ki bi pisal drugače kot ostali.
In da v njej vsakogar, ki kaj predlaga, kot ob Uri evropske resnice, ne bi nemudoma razglasili za idiota.
Ustvarjalci razstave Temna stran meseca bi se morali zamisliti nad podatki iz raziskave javnega mnenja 1998, je pisalo v naslovu članka v enem slovenskih dnevnikov.
Po anketi javnega mnenja iz FDV je bila samo manjšina vprašanih prepričana o zatiranju v komunizmu, večina je menila, da je bilo dobro in slabo.
Nisem razumel, nad čem bi se moral zamisliti, tudi sam menim, da je bilo v prejšnjem sistemu dobro in slabo, kot je zmeraj dobro in slabo, oboje, razstava pa govori o tem, kaj je bilo slabo, zelo slabo in za koga.
In o zatiranju je pač vedno prepričana manjšina, tista manjšina, ki je bila zatirana, če je slučajno preživela kakšen holokavst.
