Barelviji v mestu Bradford so bili zato precej kritični do savdskega obravnavanja Rushdiejevega »obrekovanja« njihovega vzvišenega Preroka.
Njihovi vodje, ki so že dosegli uspeh v manjših akcijah, so videli novo priložnost za politično uveljavitev.
Drugo dejanje tragedije se je začelo 14. januarja 1989, ko je Bradfordski svet mošej uprizoril javni sežig žaljive knjige.
Zaradi amaterskega videoposnetka dogodka so bradfordski muslimani čez noč postali slavni po vsem svetu.
Njihovo vodstvo ni imelo dovolj znanja o evropski kulturi, da bi predvidelo reakcije evropske javnosti, ki jo je posnetek spomnil na naciste in inkvizicijo.
Evropska javnost pa po drugi strani ni pokazala veliko razumevanja za čustva muslimanov, zato so mladi muslimanski aktivisti, ki so se že večkrat morali soočiti z rasizmom v angleški družbi, lahko zavrnili vsakršno kritiko kot še en dokaz protiislamske usmerjenosti družbe.
Ali je mogoče razveljaviti pravno mnenje, ki ga je izrekel Homeini, tik preden je umrl?
O tem se mnenja razlikujejo.
V iranskem šiizmu je bil Homeini priznan kot eden vodilnih islamskih pravnih mislecev, mudžahidov, to pa ne pomeni, da je bil nezmotljiv.
Načelno bi drug ugleden mudžahid lahko izrekel novo, nasprotno fatvo, tem bolj, ker je veliki šiitski učenjak Allama al-Hilli (1250-1325) oblikoval pravoznanstveno pravilo, da »mrtvi nimajo besede«.
Vse to je sporno, v praksi pa je problem v tem, da bi drugi sodobni šiitski misleci le težko dosegli tolikšen ugled med islamskimi radikalci, kot ga ima pokojni vodja islamske revolucije.
