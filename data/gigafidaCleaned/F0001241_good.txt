Podobe na televiziji so spominjale na prizore nasilja s Kosova ali iz Jeruzalema
New York, Washington - V torek zjutraj so lahko milijoni Američanov kar po televizijskih kanalih spremljali katastrofo, ki sta jo na spodnjem Manhattnu povzročili letali, ki sta se zaleteli v nebotičnika newyorškega Svetovnega trgovinskega centra.
Videli so, kako se je pokadilo iz enega od dvojčkov, pred njihovimi očmi so iz stavbe bušnili plameni.
Posledice terorističnega napada so se stopnjevale pred njihovimi očmi.
V nekaj kratkih urah sta se slavna elegantna nebotičnika sesedla v velikanskem oblaku pepela in pod seboj pokopala velikansko, doslej še ne prešteto število ljudi.
»Terorizem, usmerjen proti ameriškemu narodu, ne bo pojenjal,« je dejal ameriški predsednik Bush.
Ameriška uprava za civilni letalski promet je ukazala zaprtje vseh letališč po državi, kar je prvi takšen ukrep sploh.
Mednarodne polete so preusmerili na kanadska letališča, vendar je tudi ta država kmalu zaprla zračne poti.
A niti ta ameriški ukrep ni več mogel preprečiti nesrečne usode letala United Airlines na letu številka 93, namenjenega iz Newarka v San Francisco.
Strmoglavilo je namreč jugovzhodno od Pittsburgha v Pennsylvanii.
Še dve ameriški potniški letali pa naj bi bili medtem ugrabljeni.
Iz varnostnih razlogov sta komercialne letalske polete nad Lodnonom in Brusljem v torek prepovedali Velika Britanija in Belgija, poleti iz Evrope v Ameriko, ki so jih v torek ustavili, pa se po podatkih evropske organizacije za varnost poletov Eurocontrol verjetno ne bodo nadaljevali pred sredo popoldne.
Dnevno iz Evrope čez Atlantik poleti približno 500 letal, na vsakem pa je povprečno po 400 potnikov.
Italijanski predsednik Carlo Azeglio Ciampi je takoj, ko je izvedel za zločinski obračun z Združenimi državami Amerike, poslal sporočilo ameriškemu predsedniku Georgu Bushu, mu izrazil sučutje in podporo, hkrati pa poudaril, da zločinsko dejanje ne sme ostati nekaznovano.
Ni besed, s katerimi bi bilo mogoče izraziti pretresenost ob barbarskih napadih na Združene države Amerike, je zapisal Ciampi.
Vsi skupaj moramo delovati za to, da bomo obranili neprecenljive vrednote, ki so jih vsemu svetu prispevale Združene države Amerike, zdaj pa jih zločinci teptajo brez milosti, je kolegu Bushu sporočil italijanski predsednik.
Teroristi naj se zavedajo, da bo njihovo dejanje kaznovano, je sklenil.
Italijanski notranji minister Claudio Scajola je takoj po objavi novic iz New Yorka in Washingtona nemudoma sklical odbor za državno varnost.
Italijani se najbolj bojijo za varnost najpomembnejših Natovih in ameriških oporišč v Neaplju in v Avianu.
V Neaplju je sedež južnega poveljstva severnoatlantske vojaške zveze, Aviano pa sodi med najpomembnejša ameriška letalska oporišča, odkoder so vzletala Natova letala med napadom na Jugoslavijo.
Vrh avstrijske države in politike je izrazil »globoko pretresenost« nad dogodki.
Predsednik republike Thomas Klestil je v sožalni brzojavki ameriškemu predsedniku Bushu napisal, da »ta napad na človečnost daleč presega vse, kar smo doslej doživeli od terorizma« in da »je za napadom moral biti načrt«.
Zunanje ministrica Ferrero-Waldner je govorila o »nepopisni tragediji za ves svet«, zvezni kancler Wolfgang Schüssel pa je ZDA ponudil sodelovanje pri preprečevanju podobnih dejanj.
Prizadetost je med popoldansko žalno mašo izrekel tudi dunajski nadškof kardinal Schönborn.
London - Britanski premier Tony Blair (desno) je po terorističnih napadih v ZDA sklical krizni sestanek svoje vlade.
Blair, ki je predčasno odšel z vsakoletne konference trgovinskih sindikatov v Brightonu, je dejal: »V zadnjih urah so se v ZDA zgodile nepredstavljive, grozljive, šokantne stvari.
Množični terorizem je novo svetovno zlo.
Izvajajo ga fanatiki, ki se ne zmenijo za svetost življenja.«
Zunanji minister Jack Straw je Američanom že obljubil pomoč pri iskanju odgovornih za napad.
Letališča po vsej državi bodo zaprta vsaj do srede opoldne Odpovedani poleti proti Združenim državam
- Ameriško združenje za nafto (API) je že v torek poskušalo prepričati javnost, da zaradi terorističnega napada distribucija pogonskih goriv ne bo omejena, češ da jih nemoteno dobavljajo celotni preskrbovalni verigi in da zaradi nezmanjšane predelavi v rafinerijah ponudba zadošča povpraševanju.
Jeruzalem - Izraelsko obrambno ministrstvo je sporočilo, da so na odhod v ZDA pripravljene tudi vojaške reševalne ekipe.
Obrambni minister Benjamin Ben Eliezer je sklenil, da bodo poslali na pomoč posebej izurjene skupine, ki so specializirane za reševanje ljudi iz podrtih stavb.
