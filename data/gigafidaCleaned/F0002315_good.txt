shrani v shrambo
Iščemo osebnost leta 2005
Pri prečesavanju osebnosti in dogodkov, ki so letos najbolj zaznamovali poslovno dogajanje, so nam v oči najbolj bila politična kupčkanja z delnicami podjetij in barvno usklajevanje direktorskih vrst.
Odraz novinarske doktrine, da je "slaba novica dobra novica"?
Najbrž se boste strinjali, da je letos politika tudi brez novinarske črnogledosti močno zasenčila posle.
Ni se jih samo manj videlo, domnevam, da so nekatere poslovne ideje zaradi negotovosti čakale na bolj umirjene čase; poslovne ambicije ljudi s pravimi zvezami pa so dobile krila in poletele v prej neslutene višave.
Mi pa bi radi zaploskali managerjem, ki imajo poslovno vizijo, ki so zaznali priložnosti in jih znali izkoristiti.
Ne govorim o priložnostih, ki jih ponujajo politične zveze; uspehi, ki jih prinašajo te, namreč niso odraz poštene tekme na trgu.
Ne govorim niti o priložnostih, ki jih prinašajo luknje v zakonih (čeprav je njihovo izkoriščanje, roko na srce, težko povprek obsojati, saj zakon je pač zakon, z luknjami vred).
Govorim o vizijah in izkoriščanju poslovnih priložnosti v normalnem poslovnem svetu, kolikor ga pri nas je, in v enakopravni tekmi na trgu.
Naj to povem z besedami, s katerimi smo v naši redakciji soglasno opisali poslanstvo revije Manager: "Revija Manager spodbuja podjetnost in poklicno ambicioznost, zavzema se za učinkovito, odgovorno in pošteno vodenje ter spodbuja inovativno razmišljanje.
Ceni uspeh in bogastvo, ki izvira iz sposobnosti in znanja.
Obsoja neenakopravno obravnavanje lastnikov in partnerjev, družbeno škodljivo ravnanje, pridobivanje poslovnih prednosti s politično protekcijo.
Ponuja informacije, razmišljanja in primere, ki lahko prispevajo k boljšemu vodenju in večji poslovni uspešnosti."
