Res je, da politične razmere tudi v Črni gori niso rožnate.
Beograjski državni mediji pogosto pišejo o sporih znotraj vladajoče črnogorske koalicije, kakršne denimo poskušajo prikriti v SPS Slobodana Miloševića.
Zaradi nezadovoljstva s politiko vodstva socialistične stranke, ki da je čedalje bolj pod vplivom koalicijske partnerice JUL, je menda z vseh funkcij v stranki in kot Miloševićev svetovalec odstopil nekdanji jugoslovanski predsednik Zoran Lilić, kar socialistični prvaki vztrajno zanikajo.
Na zanikanje se je - kot kaže -, abonirala soproga pred 13 dnevi ugrabljenega bivšega najvišjega srbskega politika Ivana Stambolića.
Po domnevnem Miloševićevem pogovoru s Kirom Gligorovom je Katarina Stambolić vendarle priznala, da je o izginotju svojega moža pravočasno obvestila predsedniške dvore na Dedinju, a je Miloševićevo pripovedovanje, češ da nima prav nobene zveze z Stambolićevim izginotjem, označila kot pravljico za lahko noč.
