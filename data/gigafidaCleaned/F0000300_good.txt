Delavnica je bila tehnična šola in osnovni model laiškega poklicnega izobraževanja v srednjem veku, sistem vajeništva pa je bil najboljše sredstvo za zagotavljanje primerno usposobljenih delavcev in za ohranjanje obrti.
Kot piše Good, v vajeniški sistem sprva ni bila vključena primarna šolska izobrazba, v poznem srednjem veku pa so pogodbe med mojstri in vajenci oziroma njihovimi zakonitimi zastopniki, že vključevale možnosti za dečkovo učenje branja, pisanja in računanja; pridobil si jih je lahko v »večerni šoli« (Good, 1969).
Fant ni mogel preiti na višjo stopnjo, preden ni absolviral nižje, preden njegov mojster-učitelj ni potrdil kandidatove usposobljenosti za prehod na višjo stopnjo.
Še najlažje je bilo opraviti vajenski del izobraževanja, za katerega je bila dovolj mojstrova beseda, da je vajenec pridobil dovolj znanj in spretnosti.
Najtežje pa je bilo seveda opraviti mojstrski izpit, saj napredovanje v mojstra ni bilo odvisno le od znanja in usposobljenosti, ampak tudi – v največji meri – od politike določenega ceha, ki je uravnaval razmere v svojem kraju in tudi predpisoval največje dovoljeno število mojstrov obrti.
V nasprotju z rokodelskimi vajenci je pomočnikom uspelo, da so imeli – omejen – vpliv na svoj pravni, socialni in gospodarski položaj.
Pomočniki predstavljajo najpomembnejšo skupino znotraj gospodarsko nesamostojnih subjektov srednjega veka, svoje pravice so ohranjali s pomočjo svojih bratovščin.
Krovne organizacije pomočnikov raznih obrti sicer ni bilo, so pa ti zaradi potovanj bili zmeraj v medsebojnih stikih.
