Ob začetku vsakega leta mi kdo podari rokovnik, pogosto obogaten s tematskimi fotografijami ali risbami in z lično začrtanimi rubrikami, v katere po navadi tisti, ki si z dodatnimi obveznostmi popestrijo delovne tedne, redno beležijo vse vnaprej načrtovane dolžnosti in vse dolžnosti, ki se pojavijo nepredvideno, tako da jih razvrstijo po pomembnosti z zaporedno številko, izpisano pred krajem sestanka, imenom ustanove, pred prireditvijo, pred ženskim ali moškim vzdevkom.
In čeprav se takega darila vedno znova iskreno razveselim in si zatrdno obljubim, da bom v novem letu postala pedantnejša, v kar nejeverne z vodenjem beležk za januar celo tudi prepričam, že februarja polagoma prehajam na svoj običajni način funkcioniranja.
Obveznosti si poskušam zapomniti, periodično inventuro na temo načrtovano-opravljeno pa izvajam z metodo pomnjenja in obračunavanja, najpogosteje v času nespečnosti ob polni luni.
Čevlji, zloženi po svoji starosti, o meni, pa tudi meni, mnogo povedo.
S svojo velikostjo me spominjajo na najsilovitejše trenutke mojega odraščanja, kakršen je bil tudi tisti, v katerem sem zvedela za Ljiljin odhod.
In s svojimi barvami na dobra in slaba leta, in zato mi je vsak dan bolj jasno, zakaj vedno znova kupujem temne, najpogosteje črne čevlje, čeprav niso vedno najsrečnejša rešitev za mojo garderobo.
S svojo obliko kličejo v spomin modo minulega časa.
Zato so včasih trdi, odločni in povsem realistični, včasih pa krhki in pretirano ženski, nekako romantični kot kakšni, ki se jih obuva na mladostniških porokah in kakršne mi je ob mojem prvem vpisovanju v poročno knjigo poslala prijateljica iz Amerike, da bi se z njimi revanširala za tiste zelene, v katerih je, to sem zvedela iz njenega pisma, poslanega z ladje, odpotovala iz svoje domovine.
Takoj sem jih nesla pokazat teti Đurđi, ki se je nad njimi razjokala in izpod obrvi pogledala čika Edota, ki je iz pletenke prelival tropinovec v ploščate litrske steklenice, na katere je lastnoročno narisal temnomodre grozde.
Pripovedovali so mi, da je moj oče ob posebni priložnosti, za ženin prihod, v skladišču prodajalne, v kateri je delal kot pomočnik, iz škatel čevelj Borovo zgradil pravo malo hiško.
V njej sta preživela medeni mesec, po tej julijski idili pa se nista videla vse do božiča.
Šele mnogo let kasneje, ko sem svojemu soprogu navajala opravičljive razloge, zaradi keterih sem kupila nove, po njegovem mnenju spet nepotrebne čevlje, sem sama sebi prvič pojasnila, kako to, da sem se rodila prav aprila 1959.
Resda kot večina navadnih otrok devet mesecev kasneje, vendar kot malo od njih sem bila jaz pravzaprav jasen rezultat neke navadne skladiščno-čevljarske ljubezenske epizode.
S tem, njemu nesprejemljivim podatkom, sem kljub vsemu izsilila nakup še enih čevljev z debelo petko in grobim topim vrhom, ki so me mesece izzivali v izložbi pod najinim stanovanjem in za katere sem bila že veliko prej pripravila večji prostor v omari.
Hranim ga v predalu svoje pisalne mize, in če po naključju naletim nanj, in bolj ko leta tečejo, vse pogosteje naletim nanj, se vprašam, s katerim imenom me bo poklical tisti nekdo v poslednjih trenutkih mojega življenja, ko me bo hotel še enkrat priklicati iz stanja, ki mi ga je oče omenil, ko mi je jeseni 1988 poslal izpisek in citiral pri tem Ćamila.
Vendar se pogosto slišim, kako si govorim: ali je to vprašanje sploh tisto pravo in ali si ne bi bilo treba končno priznati, da bi bilo daleč lepše vedeti, kdo bo tisti, ki bo za mojega življenja zadnji izrekel moje ime.
Če bi zanj zdaj vedela, če bi zanj smela vedeti ali če bi bila vsaj prepričana, da bo on za to dejanje zbral dovolj poguma, bi mi bilo najbrž vseeno, katera varianta mojega imena mu bo padla na pamet.
In mogoče bi mu že vnaprej oprostila, če bi se to spomnil narediti z nogometnim vzdevkom, s katerim bi se mi v sklepnem dejanju maščeval zaradi mojih nepoboljšljivo premočnih meč.
Vsako popoldne, potem ko je na udobnem trosedu, narejenem po posebnem naročilu v osiješki Mobiliji, odspal svoje pol ure, se je moj stric ne glede na vreme sprehodil pod našimi latniki, zasajenimi z belo in črno nojo.
Moja laž je bila zadnje, kar je stric slišal.
Na obraz mu je legla milina, kakršno imajo samo tisti, ki vedo, da se vsako čakanje, če je pravično, kot je bilo njegovo, ki je leta upalo na eno samo navadno besedo, kakršno deklice najpogosteje izrečejo kot svojo prvo, na koncu vseeno izplača.
Njegova mirnost je bila podobna tisti, kakršno sem na njem opazila leta '68, ko je v moji hranilni knjižici, ki sem jo dobila za darilo v na novo odprti poslovalnici Slavonske banke, v rubriki poklic staršev ali skrbnikov ob svojem imenu prebral besedo književnik.
Medtem ko so namreč drugi otroci priznavali, da so njihovi očetje sodarji, tapetniki, mizarji, parketarji ali v najboljšem primeru šefi dopoldanske izmene v tovarni tanina, sem si jaz, tudi kar se tiče poklica, ki ga opravlja lastnik in pooblaščenec, ne samo po rodbinskem odnosu do njega, dovolila postati drugačna od vseh drugih.
Stric književnik, to se mi je zdelo tako imenitno, nekaj, kar mora biti drugim po logiki stvari tuje in nedoumljivo, kot so bile meni nedoumljive stričeve lepe in stare knjige, ki jih nisem mogla doseči niti z najvišjega stola v hiši in ki so v višave naše dnevne sobe prišle potem, ko sem iz treh najlepših, iz tistih, na katerih je pisalo pekel, raj in vice, izrezala vse sličice in jih razdelila svojim prijateljem med nedeljsko mašo.
Obdarovanje sem izvedla medtem, ko je pater Celestin z ministranti hodil po cerkvi in obhajal ženičke iz naše ulice, ki bodo že naslednji dan, ko jim bo žoga moje zgrešene enajstmetrovke priletela med pravkar potaknjene sadike paradižnika in paprike in bodo one kot povračilo s kamnom zadele vsaj enega piščanca, po možnosti tetinega najlepšega, preklele vse najpomembnejše svetnike.
Ko je teta našla koščke starih listov v spodnjem predalu šporgeta, v tistem, kjer je bil šmirgel papir, s katerim se je vsak dan drgnilo ploščo, dokler ni sijala, ni imela moči niti za najbolj preprosto psovko, niti za tisto ne, v kateri je bila redno omenjena neka moja, meni neznana strina.
Ko me je po končani maši zagledala pri dvoriščnih vratih, mi je šla nasproti, me zgrabila za roko in me besna peljala v dnevno sobo.
Na mizi so namesto našega najdragocenejšega porcelanastega servisa, ki smo ga uporabljali samo ob nedeljah in praznikih, ležale obdelane knjige.
Stric je sedel na svojem trosedu, vendar pred seboj kot običajno ob nedeljah ni imel časopisov, ki so se mu nakopičili čez teden in ki na istem mestu niso smeli dočakati novega ponedeljka.
Samo Katarina v secesijskem okvirju je nespremenjena jokala v objemu svojega Petra in se je zdaj tudi s svojimi občutki, ne samo z zunanjim dekorjem, še kako dobro vklapljala v atmosfero našega interierja.
Po daljši neprijetni pavzi in dokajšnji količini mojih izjokanih solz, me je tetin prvi, zelo kratek in strog, kristalno jasen stavek Ubila te bom samo še bolj zbližal z razžaloščenima zaljubljencema, natančneje s Petrom, čigar temne dolge lase sem vedno navajala kot primer, če me je kdo, čeprav je bilo moje mnenje že takrat zanimivo samo redkim, vprašal, kaj si predstavljam pod pojmom lepe frizure.
Iz strahu, da bi teta svojo grožnjo res lahko uresničila, po drugi strani pa povsem zavedajoč se svoje napake in brez enega samega prepričljivega argumenta, s katerim bi se lahko branila in opravičila svoje dejanje - tistega, da sem to naredila zato, da bi me imeli prijatelji še bolj radi, teta ne bi sprejela, kot sicer tudi nikoli prej ni sprejemala podobnih opravičil -, sem se odločila, jecljajoč, spomniti jo na splošno znano dejstvo in ji rekla Draga moja, vojne je že zdavnaj konec in se ljudi več ne ubija.
Mene je nanj vsak dan ne glede na to, ali je šlo za uro matematike, družbe in narave ali telesne vzgoje, spomnila moja učiteljica Dušanka, ki me je po končani šoli velikokrat pospremila domov, da bi svoji najboljši prijateljici, moji teti, iz prve roke podala poročilo o mojih dnevnih uspehih, uresničenih pri šolskih urah, pa tudi o nespodobnem in za deklico v belih bombažnih žabah nedopustnem obnašanju med glavnim odmorom.
Čeprav jo je teta hotela zmeraj povabiti v našo sprejemnico, še posebej potem, ko smo kupili nov hrastov Admiral regal, je učiteljica redno iz predsobe zavijala v čajno kuhinjo.
Čeprav tega nisem smela izgovoriti naglas, sem nekako vedela, da mojo učiteljico nervira slika nad stričevim trosedom, in zato sem teti tudi predlagala, naj za praznovanje mojega rojstnega dne, na katero sem povabila tudi svojo učiteljico in njenega sina, namesto nje na zid obesi tisto, na kateri je z oljem naslikan gozd Đergaj in ki jo je teta v paketu skupaj z zelo starim lestencem, pazljivo zavitim v lanene rjuhe, stkane na babičinih statvah, prinesla iz nekega drugega mesta, o katerem je govorila, da je najlepše mesto na širni zemeljski obli.
Konec maja sem se odločila Jakova predstaviti Ljubici.
Njemu sem na dolgo in široko povedala vse o njeni puloverski strasti.
Zato se je odločil, da bo za to posebno priložnost oblekel povsem nov pulover.
Pojavil se je v puloverju z vzorcem iz bordo-zelenih rombov in nama tako obema odgovoril na vprašanje, zakaj od pred kratkim prav tak pulover, kakršnega je Ljubica ponoči skrivoma prerisovala v svoj blokec in po katerem je ob sobotah kupovala klobčiče in jih zlagala na najvišjo polico najine ozke omare, ne krasi več izložbe v Ružini ulici.
Ljubica se je predstavila, izjecljala stavek, iz katerega se je dalo razbrati, da ne govori resnice, ko pravi, da je tudi ona vesela, ker sta se zdaj končno spoznala, se s pogledom zaustavila na puloverju, se potem obrnila in odšla v nasprotno smer.
Od tistega dne ni z menoj spregovorila niti besede več.
Hrepenela sem po njenih stavkih, pa četudi okrnjenih, po žalitvah, ki mi jih je kdaj namenjala in ki se jih ni zavedala, in vse težje sem prenašala njen molk in prezir, ki sem zanju vse jasneje slutila pravi vzrok.
Ljubica se je vrnila k svojemu enobarvnemu pletenju, podaljšala je sobotne izhode na Mlinsko in se izpisala iz knjižnice.
Danes mi je malce neprijetno priznati, da sem mnoge odločitve, med katerimi so bile pogosto tudi tiste, ki so bile za moje nadaljnje življenje še kako pomembne, sprejemala nekomu navkljub.
Tega ne morem razodeti niti teti, katere starčevsko razumevanje nekih mojih novih, a še vedno ne dovolj opreznih dejanj, je vse težje povezati z onimi strogimi preudarki, ki so usmerjali leta mojega odraščanja in ženskega dozorevanja.
Natakar se je ob poslušanju razlogov vsakokrat samo nalahno, zmeraj na enak način, nasmehnil s kotičkom svoje desne, lepo oblikovane ustnice.
To je počel natanko tako kot moj stric, ko se je ob spoznanju, s koliko trdoglavosti je soočen, odločil, da bo nehal polemizirati z mano, neredko je ob tem s še značilnejšim nasmeškom poklical na pomoč starejšo sestro, pred katero sem jaz, njena čenčava nečakinja, v istem hipu začenjala igrati zanjo vedno pripravljeno vlogo neuspešne učenke nižjega razreda šole s prilagojenim programom, ki ima že od malega ob težavah z nerazumevanjem stvari tudi večje probleme v vsakodnevni komunikaciji.
Vendar mi navdiha za dovolj energičen odgovor stricu nikdar ni zmanjkalo.
Neke zime sem tako v kanglo, polno mrzle vode, na kateri se je že naredil tanek sloj ledu, samo iz kljubovanja mojemu Josipu vrgla njegove nove usnjene kavbojske škornje, ki jih je kupil v Trstu in reskiral zanje vso prvo samostojno zasluženo plačo.
Ko sem ga opazila besnega, z dvignjeno desno roko, ki je sekala zrak in se približevala mojemu naježenemu obrazu, sem se poskušala opravičiti, tako da sem ga prepričevala, da so bili podplati in robovi ob njih, če se dobro pogleda, nedopustno umazani in sem jih jaz hotela samo oprati in ga s tem prijetno presenetiti, ampak sta oba čevlja zdrsnila iz mojih premraženih, skozi nos sem dodala še, premajhnih rok.
Stric je bil gotovo besen vsaj toliko kot njegov starejši brat, moj oče, ko je slišal, kako ta smrkavec po tujini po nepotrebnem razsipa ne prav lahko zasluženi denar in ne ve, da so naši škornji, o tem je bil oče prepričan vse do svoje upokojitve, posebno tisti, na katerih je izpisana znamka Borovo, neprimerno kvalitetnejši, torej bolj vzdržljivi, od tistih, ki jih nosijo čisto navadni italijanski šminkerji.
Ne da bi se poglabljala še globlje v problem, o katerem je bila kmalu obveščena tudi moja babica, ki je Josipu odpuščala še mnogo silnejše užitke, kako mu ne bi tudi te malenkosti, sem se zavedla, da sem jih potopila samo zato, da moj stric ne bi imel kaj obuti, ko bi ponj tistega popoldneva prišla soseda Zorica in ga povabila v kino, meni pa bi spotoma pojasnila, da tudi ta novi film, kot vsi dotedanji, niso za otroke.
Ob tem je mislila mene, ki sem za razliko od nje že s sedmimi leti vedela, ker mi je to povedal stric, da isti vozniški izpit ne velja za vožnjo njenega fička, s katerim se je hvalila po vsem mestu, in stričevega modrega avtobusa znamke mercedes, in da ima celo stari rešilec, s kakršnim smo deda odpeljali v bolnico, prednost pred njenim izpod nakovala odpeljanim svetlozelenim avtomobilčkom, in to celo takrat, kadar se pelje ona po glavni cesti proti Našicam, limuzina z rdečim križem pa speljuje z našega makadama.
Marsičesa me je naučil moj stric Josip, za katerega so tudi mnoga druga dekleta, ki so bila mnogo lepša od Zorice, celo učiteljice iz moje osnovne šole, govorile, da je pameten, čeden in lep.
Pravile so, da jih njegov osiveli pramen las spominja na onega, kakršnega ima ob njem na vsem svetu samo še Indira Gandhi, in ugotavljale, da njemu pristoji mnogo bolj, ker se bolj sklada, točno tako je rekla učiteljica za likovni pouk, z barvo njegovih oči in s temnopolto mladeniško poltjo, čeprav se je meni zdelo, da ima omenjena Indira, ki mi jo je stric nekoč pokazal pri poročilih ves jezen, zakaj morajo otroke od ranega otroštva zastrupljati z idejami neuvrščenih, mnogo bolj temno kožo kot moj stric.
Ponosna sem bila, da se prav nekoga od mojih primerja z nekom, ki ga lahko vidimo na televiziji.
Bala sem se samo, da se bo on kmalu, prej kot bom jaz sploh prišla v višje razrede, nekje spotoma oženil in da bo meni, njegovi nečakinji, njegova nekdanja privlačnost postala dodatno breme.
Najbolj me je bilo tega strah, ko me je na šolskem dvorišču zaustavila rdečelasa učiteljica za kemijo in gospodinjstvo, o kateri so vsi starejši fantje s pašnika govorili, da je stara devica, in njihove besede so pri meni veljale enako kot one, ki so nam bile ob nedeljah namenjene s prižnice, samo da bi me vprašala, kdaj se bo Jozo vrnil s poti.
Obvezno mu je pošiljala prisrčen in topel pozdrav in me, ko je videla, kako mi pogled uhaja k prosti elastiki za gumitvist, skoraj kriče opozarjala, da tega kot po navadi ne smem pozabiti.
Josipu sem pozdrave, seveda tiste, ki so prestali moje stroge kriterije, najreje sporočala pred babico, ki je v tistem času, samo da bi videla svojega najmlajšega, pogosto prihajala k nam v Slavonijo.
Ponosna starka z dolgima sivima kitama, spletenima v figo, je, prižigajoč si že kdo ve katero cigareto Ibar filtra, pokomentirala lepoto svojega ljubljenca in me z vedno isto milino na ustnicah, ki jo je Josip od nje tudi podedoval, spomnila, da je on s samo petimi leti dobil nagrado za najnaprednejšega, kar pomeni tudi najlepšega otroka v vsem Kotarju, o čemer lahko priča fotografija na zidu njene spalnice, narejena ob tej priložnosti, ko je bila tudi njej kot materi izročena nagrada, poklon v obsegu petih Unrinih paketov, ki jih je morala takoj delilti s svojimi sestrami.
One so ji bile samo zaradi te darežljivosti pripravljene oprostiti, da je svojega Jozo za tekmovanje oblekla v nov zelen suknjič z usnjenim ovratnikom, ki je prispel natanko za to priložnost v tetinem paketu iz Italije, v katerem je bilo tudi pisemce z imenom fanta, čigar premožni starši, sicer lastniki tovarne cementa, so svojemu edincu, za katerega je skrbela izključno varuška, za rojstni dan kupili suknjič s premajhno številko.
Suknjič je sila lepo pristajal Josipovim na mrazu pordelim licem in babica se je zavedala, da bo z njegovo lepoto lastnemu sinu priskrbela še nakaj dodatnih točk, tistih, o katerih so lahko njene sestre skupaj s svojimi otroki, ki so imeli rokave zakrpane z velikimi pisanimi krpami, popolnoma drugačnimi od podlage, samo sanjale.
Če je vsaj malo tako, potem ima zares prav moja prijateljica, profesorica psihologije, ki me, če prepozna v desnem kotičku mojih ust kljubovalen krč, vedno spomni na krilatico moje babice Kaj ti nuca, šola, sinko in potem spet, najbrž iz nekakšnega strahu, nameni pretirano pohvalo moji pravkar spleteni kiti.
Tistega leta, '70, sem po uvedbi Podravke z nestrpnostjo pričakovala Jordanov prihod.
Poslovni vlak je zamujal deset minut in zunaj je bilo zares nekakšno, za konec junija neobičajno kroženje zraka, ki je, kot sem začutila, ko sem si pljunila na prst in dvignila roko, prihajalo z zahoda.
Hiša Jordanove babice je stala nedaleč stran od naše in on je, prihajal je iz Bogovega naselja, celo poletje preživel z očetovo mamo, čeprav babica ni imela tega občutka, ker je njen vnuk, ki je bil dve leti starejši od mene, ves čas, od ranega jutra do prvih netopirjev, ki smo jih ciljali s fračami, prebil na travniku pred hišo.
Travnik se je končeval s progo in naše glavno razvedrilo je bilo tistega leta čakanje bliskovite Podravke, ki je imela na svojih vagonih narisano pravo Podravkino srce.
Jordan se je vedno hvalil, da je Kombinat Borovo, v katerem je njegov oče delal kot mojster v gumarni, veliko večja in pomembnejša tovarna od našega DIK-a, ampak se ni mogel pohvaliti s tako imenitnim vlakom, ki bi se po voznem redu ustavljal tudi v njegovem naselju.
Podravkino dovršenost sem tudi sama pretirano poveličevala, govoreč njemu in drugim fantom z ulice, da sem potovala z njo, in to celo do Zagreba, in tisti, ki potujejo do glavnega mesta Republike, lahko ob malem doplačilu sedijo v jedilnem vagonu, v katerem jim ob pesmi Kad se sa srcem kuha, postrežejo kokošjo juho, narejeno iz mesnih kock z okusom prave domače juhe.
Opisovala sem jim tudi prte, na katerih so narisani srčki, in natakarice, ki imajo na predpasnikih izvezene peteline, kar fantov ni preveč očaralo, čeprav niso pozabili vprašati, ali so imele predpasnike vsaj tri milimetre daljše od krilc.
Čudila sem se, a zdelo se mi je, da so moji zgodbi verjeli.
Mogoče zato, ker so si do takrat že tudi sami ogledali veliko vesternov, v katerih so bili takšni vagoni, seveda brez naših domačih petelinov, običajna reč, ali pa zato, ker so vedeli, da moja teta in jaz vsak četrtek odhajava k zdravniku v Zagreb.
Sicer pa niti nisem delala tako velikega greha in ga tudi nikoli nisem izpovedala našemu patru, ko sem najino potovanje v drugem razredu neprimerljivo cenejšega potniškega vlaka, s katerim so se na pol pijani utrujeni delavci vračali iz nočnih izmen in s kakršnim sem se kasneje tudi jaz štiri leta redno vsak dan vozila na fakultetna predavanja v Osijek, samo v svoji domišljiji zamenjala z luksuzno Podravko.
Kmalu je s Podravkinih vagonov zginilo Podravkino srce.
Mogoče je zginilo že mnogo prej, ampak to sem opazila šele tedaj, ko sem vanjo v začetku devetdesetih začela vstopati na tisti postaji, ki mi je bila nekoč končna.
Zdi se mi, da do takrat nisem bila v nič tako prepričana, kot sem postala prepričana v besedi za vedno, in odločila sem se, da se jima ne bom nikdar izneverila.
Nanju sem mislila tudi takrat, ko je vlak ob povratku vozil ob mederovškem travniku in ko so v moj spomin prihajali smešni prizori s finalnih nogometnih tekem, zgodbe o jedenju juhe v jedilnem vagonu prav tega vlaka in spomini, povezani s sobotnimi pospravljanji hiše, ki ta hip ostaja na desni strani, in z najdevanjem Vseveda pod tetinim slavnostnim beštekom ali med lepo zloženo posteljnino.
Nanju nisem pozabila niti takrat, ko sem od nekega mederovškega znanca, ki je vstopil v isti kupe, slišala zgodbo o prijatelju Jordanu, branitelju Borovega naselja, za katerega ne bom mogla nikoli več preveriti, čeprav sva govorila isti jezik, ali mu je bilo zares ime Jordan ali je bilo ime samo njegova Podravkina jušna kocka v Podravki.
V vasi, v kateri je živela očetova mama, so gostilno imenovali čitalna.
Še danes ne vem, in zelo mi je žal zaradi tega, kdo jo je tako poimenoval.
Mogoče je to storila prav moja babica Kata, ki se je, čeprav sama nikdar ni prebrala niti ene knjige in se je vse do svoje smrti na vse, tudi na najpomembnejše kupoprodajne pogodbe podpisovala s križcem, naposlušala toliko odlomkov iz pomembnejših književnih del, da je bila sposobna na nekem tekmovanju iz tega področja premagati celo najbolj izobraženega vaščana.
Njo pa je poučeval njen sin, moj oče Ilija, ki jo je, tudi potem ko se je že osamosvojil, obiskoval vsak vikend in ji ob tem redno prirejal kratke literarne seminarje.
Leta je bila njegova najbolj priljubljena knjiga Faulknerjev roman Lezi v temo in babica je bila nedvomno edina stara ženica, ki ni znala brati, pa je, čeprav ni nikdar zapuščala svoje hiše, zgrajene v gozdu daleč stran od glavnih prometnic, lahko povedala, kako je reagiral Faulkner, ko so mu sporočili, da je prav on dobitnik Nobelove nagrade za književnost.
Oče je prihajal ob sobotah.
Na pot je krenil takoj, ko je obračunal tedenski izkupiček, iztržen s prodajo čevljev v njegovi, točneje Borovi, trgovini.
V mestu, kjer je služboval sredi šestdesetih, pa tudi v vseh ostalih krajih, selil se je namreč kar pogosto, so ga krajani klicali Bata.
Mojo mamo in ženske, ki so nasledile njeno mesto, so klicali Batinica.
Babica in jaz sva že prvi dan vikenda vedeli, da bo moški, ki v soboto v gradaški avtobus vstopa kot Bata in v naši vasi izstopi kot vsem ljubi Iljkan, vsekakor prišel.
Vedeli nisva samo tega, ali naj ga pričakujeva za kosilo, večerjo ali ob molitvi opolnoči.
Kmalu sva se obe navadili na njegov stanovitni, vendar časovno še kako raztegljivi obisk, samo pred odhodom v posteljo sva prižgali luč pred vhodom, da se sin in oče ne bi ponovno spotaknil pred vrati v dom svojih staršev.
Oče pa je prihajal vedno kasneje.
Babica se je svojih hčerki, moji teti Julijani, po kateri so mi tudi dali ime, kadar je teta vsa lepa, lepo oblečena in z mnogimi darili prišla iz Slavonije, pritoževala, da oče prihaja domov vse bolj zgodaj.
Meni nikakor ni bilo jasno, zakaj govori zgodaj, ko pa vrata naše kuhinje, v kateri sva ga zleknjeni na otomani obe budni čakali, pogosto odpira tik pred zoro.
Ves čas sva se, čas pa je vsaj meni tekel neznosno počasi, druga pred drugo delali, da globoko spiva.
Takoj ko je pritisnil na kljuko, sem še okrepila svojo igralsko vlogo.
Škripala sem z zobmi in govorila neke nerazumljive besede, počela sem vse tisto, kar sem videla, da počne on, ko se hitro, in ne da bi se do krajal slekel, uleže v posteljo, na kateri je težko bolan ležal moj ded v tisti edini sobi, z okna katere se vidi zgodnja višnja, s katere sem padla za svoj peti rojstni dan.
Danes se natanko spominjam debele sosede Markovice, kako je, ko me je ugledala, začela tarnati, ker je najbrž mislila, da pod višnjo leži mrtva Ilijeva prvorojenka.
V paniki niti ne opazi, da jaz hitro vstanem, iz strahu pred krepkimi udarci se dvignem, se že po lestvi vzpenjam na podstrešje kašče in lestev za seboj odrinem, ker vem, da ima babica, med drugim je to nekoč povedala teta, strah pred višino.
Šele ko sem ob klicanju izsilila trdno babičino obljubo, da mi bo samoiniciativni vzpon na drevo oproščen, pri čemer sem si, da je bila reč še hujša, pomagala z dotrajano, že malce trhlo akacijevo ograjo, in da ga bo kot darilo za moj rojstni dan zamolčala pred očetom, sem se malo pred večerom spustila na tla, opita od hlapov in vonja žganja, ki ga je babica na podstrehi, razlogov za tako početje takrat še nisem razumela, skrivala pred svojim sinom.
Ne vem, ali je bil moj peti rojstni dan na soboto, ko je prišel oče, in ali sem tudi tisto noč igrala potopljenost v otroški sen, pri katerem starši na otrokovem obrazu prepoznavajo značilnosti, ki jih je podedoval od svojih prednikov.
Vem samo, da mi je moje delanje v takih nočeh omogočalo pasivno soudeležbo v očetovem in babičinem pogovoru.
On je vedno, iz vikenda v vikend, začenjal z istim prizorom.
Še z zaprtimi očmi sem vedela, kako oče, smehljajoč se in z občutkom krivde, ki se mu pojavlja pred babico, bojazljivo odpira vrata in namesto pozdrava reče nekaj stavkov nekega, mislila sem, da njegovega prijatelja, Casha.
Očetove oči se svetlikajo, ker si predstavlja, da tisto, kar izgovarja Cash, pravzaprav izgovarja on in da teče beseda o naši babici, ne o Cashevi mami.
Moja prava babica je Ilijev nastop vedno ocenjevala z istim preprostim stavkom: "Spet iz čitalne."
Zato sem besedo čitalna tudi še takrat, ko sem zvedela nekaj več o besedah, izpeljanih iz glagola čitati, povezovala s svojo babico in svojim očetom.
Prepričana sem bila, da je bila prav babica toliko modra in je, ne da bi vedela, da se spušča v tvorbo besed, preimenovala gostilno v čitalno, ker je čutila, da njen sin svoje bralske izkušnje najraje kaže tam, kjer mu natočijo pravo slivovko, in to iz steklenice, na kateri je nalepljena rumena etiketa s sliko Gradaščevićeve trdnjave, pod katero v latinici piše Zmaj iz Bosne.
Danes sem prepričana, da je oče natakarju vsakič znova pripovedoval istoimenski Tomićev roman, kot je to počel tudi meni, ko me je ob nedeljah peljal na gradaško trdnjavo, kjer sem morala v sklopu vaj iz pomnenja odgovarjati na vprašanja o lepi Mejri in hrabrem Husein-begu.
(Zdaj, ko po mnogo mnogo letih urejam goro svojih beležk, rezultatov svojih priprav za pisanje dela o hrvaškem zgodovinskem romanu, in hočem pojasniti razloge za izbor take teme, vem, da obstaja razlog, ki je neprimerno močnejši in neprimerno resnejši od vseh drugih, od vseh tistih, ki jih imenujemo znanstvene.
Zavedam se pa, da ga je v novem kontekstu vseeno bolje zamolčati.)
O mojem dedu sta redko govorili, a morda je bil prav on tisti, ki je neko vaško gostilno, prvo hišo, zgrajeno po načrtu, ne več iz ilovice, ampak iz prave žgane opeke, poimenoval za čitalno.
Mogoče je on celo predlagal gradnjo, in to takoj po vojni, ko je bil kot edini šolani krajan občinski odbornik in ko mu je postalo jasno, da se izmed vseh njegovih otrok prav njegov Ilija loči po svojem zanimanju za pripovedovanje in obnavljanje zgodb.
Babica Kata, ki je ded ni nikdar naučil pisati, učil pa je mnoge, z mnogo truda in volje (kot mi je znala zaupljivo povedati Marta) celo babo Jelo, je očetov talent imenovala zmišljevanje, medtem ko je moja teta Julijana, in to samo takrat, ko je tekla beseda o njenem bratu, ta dar poimenovala z besedo laganje.
Deda, v katerega sem imela ob tetinem možu Milanu od vseh moških oseb v svoji dozdajšnji avtobiografiji (seveda od vseh tistih, o katerih lahko javno govorim) največ zaupanja in ki je prezgodaj umrl, o tem nisem nič spraševala.
Njegova Kata pa je takrat, ko me je na veliko začelo zanimati poreklo besede, zelo na hitro vse pozabila.
Zgubljala se je v običajnem pogovoru in me je po mojem prihodu z maturantskega izleta v Dubrovnik, od koder sem ji poslala nekaj razglednic in katerih vsebino ji je cele dneve prebiral moj bratranec z dedovim imenom, Fabijan, vprašala, ali sem res morala iti prav v Anglijo.
Oče vidi danes edini in pravi problem v tem, ali je v čitalni ob pripovedovanju romana popil več steklenic Zmaja iz Bosne ali več litrov piva.
Takoj ko to izgovori, začne opisovati obraze, ki so ga poslušali, in jaz vsakič jasneje in z mnogo več razumevanja doumevam, zakaj je vse kasneje oziroma, kakor je govorila babica, vse bolj zgodaj odpiral vrata hiše svojih staršev.
Za razliko od svojega očeta, ki je branje še kako plemenitil, jaz še naprej ne pijem piva, toda po vsem sodeč ne bom poskusila niti žganja.
Kadar me Ilija vpraša, čemu se ne ločim od knjige, mu omenim študente, pisce, urejanje knjižnice in doktorat.
On se pomudi ob temi doktorske naloge in me vsakič znova vpraša, če sem bila pijana, ko sem si jo zmišljevala.
Vse se konča z njegovo trditvijo, da bi bilo za žensko mnogo bolje, če bi delala v čitalni.
Meni tedaj ne preostane nič drugega, kot da se nasmejem, ga vprašam, kdaj bo čitalno končno zamenjal z manj arhaično varianto čitalnice, mu ponudim pivo in se pripravim za poslušanje nove zgodbe.
In tudi kadar opazim, da je zamenjal osebe in dogajanje, kar z leti počne vse pogosteje, čeprav o postmodernizmu ne ve popolnoma ničesar, uspem prikriti grimaso na obrazu.
Mogoče vseeno malo zaškripam z zobmi, kot sem, oponašajoč očeta, škripala v tistih nočeh, ko sem buljila v strop babičine kuhinje in prisluškovala korakom, ki so prihajali, od kod drugje kot iz čitalne.
Čeprav ji očitno ni bilo preveč ljubo vživljati se v vlogo hotelske natakarice, je moja teta svojega moža še naprej pričakovala na enak način, kar je počela vse do njegove smrti.
Moj sin, s katerim živim sama v najetem stanovanju na robu mesta, ravnokar končuje četrti razred osnovne šole.
On, ki nosi ime svojega pradeda, bi lahko izračunal, koliko krogov bi urini kazalci, če bi uro navila, do danes napravili.
Čeprav je podedoval modrost moje pokojne mame, se mi zdi, da niti takrat, ko bo dovolj velik, da mu bom povedala zgodbo o pradedovi uri in mu ob tem priznala svoj mučni občutek krivde, ne bo razumel, kako to, da lahko neka ženska, pa čeprav je to njegova mama, zapusti moškega, ki ga ljubi in s katerim deli veselje ob rojstvu njunega otroka, samo zato, ker je on vsak dan vedno ob istem času pogledoval na uro in ji s to neizvirno gesto dajal na znanje, da se je njun skupni intimni čas iztekel in da ga mora zamenjati z družbeno koristnejšim.
