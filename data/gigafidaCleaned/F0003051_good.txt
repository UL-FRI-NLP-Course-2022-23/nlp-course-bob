Celje - Privrženci rokometašev Celja Pivovarne Laško so včeraj vendarle doživeli dan, na katerega so dolgo čakali.
Njihovi ljubljenci so si z zmago s 34:32 v povratni tekmi polfinala lige prvakov proti Ciudadu Realu v šestem poskusu priigrali prvo uvrstitev v finale evropskega klubskega prvenstva.
V novi celjski dvorani, v kateri doslej še nihče ni bil kos slovenski ekipi, se je veliko slavje začelo že nekaj minut pred zadnjim piskom sirene, saj so si »pivovarji« priigrali zelo prepričljivo zmago.
Proti vodilni ekipi španskega prvenstva so zablesteli najbolj prekaljeni celjski mojstri - Renato Vugrinec z devetimi goli, Sergej Rutenka z osmimi in Edvard Kokšarov s sedmimi ter vratar Dejan Perić, čigar obrambe (12) niso bile tako številčne kot ponavadi, a je zato španske strele ustavljal v ključnih trenutkih.
Tako dobro kot Celjanom v polfinalu pokala pokalnih zmagovalcev ni šlo rokometašem Gorenja.
Ti so že v 5. minuti povratne tekme z Valladolidom v Rdeči dvorani zaradi poškodbe kolena ostali brez svojega najbolj udarnega igralca Vida Kavtičnika in izgubili s 26:30.
Zanje je evropske sezone tako konec, Celjane pa finale čaka prihodnji mesec - prva tekma bo 17. ali 18., povratna pa 24. ali 25. aprila.
Njihov tekmec bo znan danes, najverjetneje bo to Flensburg, ki v nemškem polfinalnem dvoboju brani prednost 10 golov pred Magdeburgom.
Kje bodo igrali prvo in kje povratno tekmo finala, bo znano po torkovem žrebu na Dunaju.
