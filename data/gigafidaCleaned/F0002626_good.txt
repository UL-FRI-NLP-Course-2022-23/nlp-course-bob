Ljudje pa so v nedeljo zvečer ugibali še o marsičem.
V prvem hipu jih je največ pomislilo na to, da je strmoglavilo letalo.
Vojaško, seveda, o tem ni bilo dvomov.
Tudi o raketi, ki da je zgrešila cilj, in celo o bombnem napadu so ugibali.
Prav tako ni bilo malo onih, ki so pomislili, da je v Trbovljah živeči srbski lobi izvedel teroristični napad na katerega od številnih lokalov albanskih prodajalcev sadja in zelenjave.
Še najmanj ljudi je ob poku pomislilo na grmenje, ki bi čisto lahko pospremilo večerni nedeljski dež, ali na eksplozijo plinske bombe oziroma na rudarsko nesrečo.
Verjetno iz enega samega razloga: ker je bil pok zares močan, neobičajen ...
Nekateri so včeraj vedeli povedati tudi, da so zaradi poka v najgosteje in najviše poseljeni trboveljski soseski Sallaumines pokala okenska stekla in da so drobci leteli po spodaj parkiranih avtomobilih.
Vendar so na policijski postaji v Trbovljah te govorice zanikali.
