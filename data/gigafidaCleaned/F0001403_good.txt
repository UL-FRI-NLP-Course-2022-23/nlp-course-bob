VEM, NE VEM 151
Povratnikova zadrega namreč izvira iz dejstva, da vidi domovino v luči, v kateri se spomin na preteklost, kakršne ni več, preliva v izkušnje, pridobljene v tujini.
Teh izkušenj pa najbrž ni mogoče vedno brez ostanka prevesti v jezik, kakršnega razumejo doma.
Ko sva se ob kavi pogovarjala o tem, kaj sva vsak po svoje počela v minulih letih, me moj znanec ni hotel predolgo poslušati, ko sem se z nekaj stavki previdno skušal čuditi njegovemu odločnemu preskoku iz filozofije v svet businessa.
»To je vendar normalno,« me je gladko odpravil.
»Business je danes pri nas vendar deviško polje!
Vse je možno.
Pa tudi... moč in vpliv sta doma tukaj,« je pomenljivo poudaril.
Na moje naivno vprašnje, ali je prebral kakšno zanimivo knjigo, ki bi mi jo, dezorientiranemu, kakor sem, lahko priporočil, je samo na hitro zamahnil z roko.
Mladenič, ki je včasih prebiral Aristotela in Derrido in bil vedno na tekočem z dogajanji v sodobnem francoskem romanu, je samo se kratko pribil: »Koga pa danes še brigajo stvari, ki niso več važne!«
S tem mi je povedal več, kakor sem od njega sploh smel pričakovati.
Narcisizem lastnih interesov, kakršnega je tudi v Sloveniji mogoče videti na vsakem koraku, še zlasti zdaj, ko se je ob množici ilegalnih migrantov iz tretjega sveta in Balkana pokazala vsa odvratna podlost slovenske ksenofobije, je seveda pozabil na sporočilo Emila Durkheima iz njegove knjige Družbena delitev dela (1893).
Durkheim osvetljuje nujnost kolektivnih etičnih norm, ki se jih je treba držati, sicer ne razpadejo le te norme same, ampak tudi vse čustvene, eksistencialne in socialne vezi v občestvu.
Takole pravi: »Dejanje je kriminalno, ko poškoduje močno definirane položaje kolektivne zavesti....
Dejanja ne zavračamo, ker je kriminalno, ampak je kriminalno prav zato, ker ga zavračamo.«
Vojni zločini na Balkanu očitno niso kriminalni, saj ne šokirajo več kolektivne zavesti Zahoda.
Podobe požganega Vukovarja, Sarajeva, Manjače, Omarske in množičnih grobišč Srebrenice pa bojo, mislim, dolgo v budnosti in v snu mučile vsaj tisti inteligentni Beograd, ki je ohranil žlahtno tradicijo kozmopolitizma in občutka za realnost, mučile tako dolgo, dokler se ne bo soočil z zločini, ki so bili (onstran krivde, ki mora pred sodiščem dobiti individualna imena in priimke storilcev) vendarle storjeni v imenu srbskega ljudstva.
Pretvarjati se, da Srbija ni bila odločilno vpletena v vojno, pomeni sodelovati v kolektivni slepoti.
A zdi se mi, da sta oba odgovora na metaforično vprašanje, ki ga navzlic svoji obešenjaški duhovitosti in ne glede na pravno brezhibni orožni list zelo resno zastavlja pištola v študentovem kovčku, pravzaprav prekratka.
Samo jeremijada pa še ne zadošča.
Drži namreč, da se ni mogoče izogniti tudi bolj pozitivnim premikom, kakršni so na primer zajeti v osvobajajočih znamenjih živahnega prerivanja na javnih prizoriščih in forumih samostojne Slovenije; ni se mogoče izogniti nekemu komajda izoblikovanemu občutku, da smo v resnici doma v drugačnem, bolj negotovem, a hkrati tudi bolj širokogrudnem času od tistega, ki so ga poznale dolge zgodovine glav, povlečenih med ramena sprijaznjenosti z jugoslovanskim komunizmom naših staršev.
Še nekaj let pred koncem monopola komunistične stranke na oblast in prehodom v parlamentarno demokracijo je najbrž le peščica slovenskih državljanov verjela, da je tak prehod sploh možen.
Ni čudno, da nas je večina še danes zbeganih, ko opazujemo, kar se dogaja okrog nas; ko opazujemo procese, ki nas vedno bolj približujejo vsakdanjim ritmom življenja v razvitih demokracijah Zahoda.
Le težko bo namreč spodbijati dejstvo, da smo posvojili kapitalizem in demokracijo v paketu, se pravi, da smo prisiljeni izhajati iz zmanjšanih možnosti za preudarno selekcijo vrednostnih sfer, socialnih institucij in načinov občevanja, kakršne so v veljavi v zahodnem svetu.
To pomeni, da je morda res smotrno, ne zdi pa se uresničljivo, da bi pričakovali le politično, ne pa tudi ekonomske svobode.
Morda je nujno, ni pa razumno pričakovati, da bi na primer imeli opravka le s svobodnim pretokom ljudi, blaga in idej, ne pa tudi s prostim pretokom kriminala, prostitucije in drog.
S tega vidika smo zdaj s svojimi zahodnimi sodobniki res v istem čolnu, čeprav se nagibamo vsak v svojo stran.
Kolektivna dediščina komunističnega režima nas, prebivalce Slovenije in navsezadnje celotne vzhodne Evrope, v bistvu sili k neki skrotovičeni drži, v kateri nas polpretekla zgodovina bremeni bolj kot smo si pripravljeni priznati.
Za to, da bi tako breme sploh opazili, pa je včasih potrebno prisluhniti glasu z one strani, ki v umetniški gnanosti lahko pripoveduje tudi o nas samih.
Desetletje je v posameznikovi biografiji že kar dolga doba.
Ne bi pretiraval, če bi rekel, da od vojne poleti 1991, ki je v finalnem dejanju zgodovinskih naporov iz Slovenije navsezadnje naredila državo, delim lastno življenje na predvojno in povojno.
In pri tem je deset dni oboroženega spopada v moji deželi v bistvu pomenilo skoraj povsem neboleč piš kolektivne blaznosti, ki je kasneje tako silovito razbil branike jugoslovanskega sožitja, naporno kakor je že bilo.
Z vidika take homologije pa pomeni, da je poglavitna dragocenost knjige V tenji besed pravzaprav leži v Hartingerjevem lastnem potopisu čutno-nazornega pulziranja.
V njem metafore in fragmenti podob iz slovenske književne zakladnice ob pospešenem dihanju hvaležnih bralcev izrisujejo topografijo slovenske dežele in njene prevladujoče mentalitete.
Ta pa kot vemo ni odvisna samo od fizikalnosti in snovnosti svojih meja, znotraj katerih se razvija, ampak pozna še mnogo bolj intimno popkovino, ki jo veže na duha podedovane in sprejete tradicije.
Tu pa pridemo do protislovja, saj je ločitev religioznega izkustva od drugih oblik doživetja, znanstvenega, pravnega, političnega, itd. v bistvu konstitutivnega pomena za zahodno modernost, kot smo rekli, da uči sekularizacijska teorija.
Taka je v dvojnem smislu.
Najprej ta definicija opozarja na to, da je prav religiozna svoboda, mišljena kot svoboda avtonomne individualne zavesti, kronološko prva svoboda, hkrati pa predpogoj za vse ostale moderne svobode.
Kolikor je namreč svoboda individualne zavesti vezana na pravico do zasebnosti, se pravi, da je vezana na institucionalizacijo privatne sfere, ki je osvobojena vladne intervencije in cerkvenega nadzora, in kolikor prav pravica do zasebnosti služi za priznani temelj modernega liberalizma in individualizma, potem je privatizacija religije bistvena za modernost kot epohalno paradigmo.
Religija se je bila primorana postopno umakniti iz moderne sekularne države in moderne kapitalistične ekonomije in si najti zavetje v novo vzpostavljeni privatni sferi.
Moderna znanost, pa tudi moderna tržna razmerja in moderne državne birokracije delujejo kakor da bog ne obstaja.
Vendar pa ima sekularizacijska teorija resne težave takrat, ko bi morala razumeti porozno naravo tiste meje, ki ločuje religiozne skupnosti in institucije od državnih.
Ta teorija je v zadregi, ko bi torej morala razložiti načine zavračanja religij, da bi sprejele odrejeno mesto v privatni sferi.
Da ne bo pomote: že v knjigi Oblike religiozne imaginacije (1996) sem pokazal, kako je mogoče v naglih ambicijah po preobrazbi političnih, umetniških in znanstvenih institucij ter polja družbenega v skladu s to ali ono religiozno doktrino, pri nas pač katoliško, odkrivati razločne fundamentalistične poteze.
Fundamentalizem, ki skuša poenotiti človeško izkustvo tako, da bo odgovorno le enemu samemu kriteriju, izbrisuje sleherno možnost izbire, ki je intimno povezana s svobodo.
Ker tudi sam pristajam na to odločilno karakteristiko modernosti, namreč pravico do svobodne izbire, ki jo posameznik ima, fundamentalistični religiozni programi zame niso sprejemljivi.
Vendar pa hkrati tudi vem, da vseh oblik religioznega doživetja sveta in človeka ne moremo enostavno sploščiti v fundamentalistični model.
Vprašanja, ki jih religiozna imaginacija zastavlja, so kar na mestu.
Vprašanja o legitimnosti politične moči ter o navdušenem sprejemanju tržišča kot poslednjega kriterija resnice v življenju jaza, vsa ta vprašanja konec koncev zadevajo tiste nevralgične točke razvitih družb, v katerih najbolj pridejo do izraza problemi negotovosti, nevarnosti in tveganja kot bistvene značilnosti sodobne condition humaine.
Vendar pa vere v tem smislu ne smemo razumeti zgolj in samo kot institucionalno konfesijo.
To bi bilo ozkosrčno tako, kakor je ozkosrčna usmeritev na svetišča kot privilegirane prostore doživetja absolutne resničnosti.
Osebna iskanja poti do transcendence, ki si za svoj izraz prisvajajo bodisi estetizirane oblike rituala in dramatizacije mitske dediščine bodisi mrcvarijo telo s postopki samopohabe v radikalnih performansih in kakšni estetski liturgiji življenja v organskih misterijih avstrijskega umetnika Hermana Nitscha, pa tudi novega primitivizma, popularnega umetniškega gibanja od sedemdesetih let naprej, so po mojem mnenju mnogo pomembnejša za razumevanje velikega potenciala, ki ga ima hrepenenje po absolutni resničnosti.
Prostor absolutne resničnosti oziroma tistega popolnoma drugega, ki ga krščanstvo skuša s pavlinsko cenzuro spiritualizirati, umetnost pa ga poganizira (kakor že v renesansi: pomislimo le na privlačno mešanico krščanstva in poganstva na Boticellijevih slikarskih umetninah), je namreč prostor skrivnosti.
Če ga je mogoče uprizoriti le z uspelim srečanjem med pričevanjem o eksistencialni enkratnosti posameznika in vizionarskim preseganjem lastnega jaza ter raztapljanjem v kozmični celovitosti, potem je morda tudi smiselno vedno znova pripravljati čute in duha k prepoznavanju možnosti za to, da bi se tovrstno srečanje sploh lahko zgodilo.
Oba impulza, umetniški in religiozni, skušata iz kaosa napraviti nek simbolni red, ne da bi se pri tem odpovedala celovitemu izkustvu, ki odpravlja moderni kartezijanski razkol med razumom in intuicijo, objektivnim in subjektivnim, snovjo in duhom, kakor pravim na začetku tega spisa.
Po tem se bistveno ločujeta od znanosti, saj le-ta dejavno uveljavlja diferenciacijo vrednostnih sfer in je izrecno partikularna.
Umetnost in religija pa izhajata iz hrepenenja po nagovarjanju celovite, nedeljive in zato čudno lepe eksistence, v kateri človek in svet deležita na isti resničnosti.
Opazovati, kako se bojo v enaindvajsetem stoletju premikali sicer pontonski, a dejansko obstoječi mostovi med umetniško in religiozno imaginacijo, pri tem pa nemara sodelovati: to bo gotovo bistveno torišče prihodnosti, ki je že tu.
Ob našem sodobnem fin-de-millenium se v kritični, pa tudi širši javnosti vedno bolj vztrajno in vedno bolj pogosto pojavljajo trditve, da je kultura v krizi.
Poglejmo si ta problem od blizu.
Mislim, da je kultura v krizi samo, če izhajamo iz predpostavke o pojmovnem prekrivanju kulture z elitno umetnostjo.
To pojmovanje se mi danes zdi seveda hudo sporno.
Navzlic temu izgubljanju modernistične negativne energije in ambicije po priklicevanju alternativnih svetov, iz katere se v zadnji posledici vedno hrani utopična vizija, ki se vsaj meni zdi zelo pomembna prvina umetniških del, segajočih onstran okvirov zatečenega stanja, pa bi bilo napačno odrekati možnost kritične distance kar počez vsem in vsakomur.
Še zlasti pa bi bilo napačno odrekati to možnost tistim umetninam, ki jih ne zanimajo komplicirane pripovedne strukture in zahtevnost dramaturškega loka, možnost identifikacije in potenciali za vire spoznanja in razodetja.
Taki viri so praviloma, ne pa nujno, skriti v tistih umetniških stvaritvah, ki skušajo načrtno nadaljevati elitno tradicijo.
Naša usoda je pač nekakšna nova nepreglednost, v kateri umetnine in kulturni procesi, ki so v soglasju z metodami elitne tradicije, niso več samogibno abonirani na javno pozornost kot samoumevne zakladnice dobrega, lepega in pravičnega.
Razpravljamo lahko seveda tja nekam v nedogled o razvidnih oblikah vplivov, ki jih imajo nezadržni procesi globalizacije, tj. vzpostavljanja bolj ali manj enotnih in ne glede na lokalne specifičnosti uporabljivih ter prenosljivih standardov za ekonomske in finančne transakcije med posameznimi državami; prepiramo se lahko o postopkih lokalnega odpora do tega, kar mnogi komentatorji imenujejo kulturna homogenizacija planeta; izčrpavamo se lahko v cepljenju teoretskih dlak o mehanizmih glokalizacije, tj. specifičnega prisvajanja globalnih pridobitev, ki niso brez ostanka in sprememb presajene v posamezne nacionalne oziroma regionalne kulturne tradicije, ampak v njih služijo čisto posebnim namenom, ki so seveda določeni lokalno; celo McDonald's, ta prislovična hegemonska korporacija, ki menda s kulinarično preproščino in cenovno dostopnostjo vsiljuje trivialne vrednote ameriške mentalitete, se izrecno trudi svoje uniformne standarde, ki veljajo v vseh njihovih poslovalnicah po svetu, prilagoditi lokalnim značilnostim, kakršno je na primer zajeto v spoštovanju indijskega družbenega tabuja na uživanje kravjega mesa.
Vse te teoretične operacije lahko razvijamo, vendar pa se zdi pomembno poudariti dejstvo, ki je bržkone neizpodbitno vsaj na ravni stvarnih učinkov, četudi ga ni mogoče vselej politično sprejeti in pozitivno ovrednotiti.
Tri imam: za vse tri sta slovenščina njihovega očeta in ameriška angleščina njihove mame enakovredna po prikladnosti slovarja in gibljivosti opisov.
Tako se na vrtu lovijo skupaj z Župančičevim zmajem, in skozi refren o London bridge is burning down angleške pesmice in entsy bentsy spider ameriške izštevanke pomagajo soncu, da posuši pajčevino, segajoč nad drugačne strehe in proti drugim mostovom.
Obzorja mojih otrok segajo torej že samem izvoru dlje kot do Trsta.
Samogibno so že podvojena, potencial za možnosti biografij in želje je razširjen, simbolni zemljevid njihovega sveta je obsežnejši.
Tako razgled po bližnji okolici kakor tudi občutek brezmejene moči v večnem vračanju sončnih žarkov pa sta v to sem vedno bolj prepričan le stebra, ki podpirata krhko zgradbo duše.
In kakor duša potrebuje pokrajine svobode, da se dovolj pozorno pripravi na zanesljivo muko in morebitno milost spoznanja, tako prav podvojena identiteta sega v več smeri, hlastno odpira vrata v neznane sobane, se umika in išče vselej drugje, ker ekstrateritorialna kot je ponehuje njen priklop na eno samo dimenzijo.
Ljubljana sama sebe dojema kot belo, se pravi, čisto, to pa tudi pomeni, da ji je v nekem metaforičnem približku zunanji, mednarodni svet manj zanimiv.
Tako tudi nima tradicije svetovljanstva, ki bi kontinuirano prenikala iz izredno tenkih plasti vsakokratne mestne elite v širše množice, ki v njej prebivajo.
Vendar me je po začetni pobitosti, spričo katere sem hrepenel po drugih rekah in drugih gradovih, ta odsotnost kozmopolitskega izročila na nek način osvobodila.
Če namreč tradicije svetovljanske in s tem ustvarjalne samozavesti nimamo, potem jo pač mora vsak sam ustvariti, tovrstno mitologijo.
Taka oblika zavesti bi v idealnem scenariju preprečila, da bi ob nedeljah Ljubljana opustela, kakor da jo je doletela epidemija.
V resnici tudi gre za epidemijo, za epidemijo pozabe namreč, v kateri puhti v ništrc prav dejstvo, da identifikacija z mestom terja zavezo, ki je v skrajni posledici metafizična.
V metafizični identiteti pa jaz prepoznava sebe samega na avtentičen način le, če se drgne ob drugega; če se nenehno zaletava, navdihuje, oplaja, mutira in penetrira v medsebojni napetosti razlik.
Mentalne meje razvitega urbanega prostora so namreč porozne in naravnost terjajo mešajoče se brbotanje mnogoterih jezikov, kozmosov, osebnosti in vizij, ki s seboj nosijo spomin na šok razlike.
V današnjem ljubljanskem Cafe Teatru so le še komajda, če sploh opazne sledi tistega duha, ki je v bivši ljubljanski kavarni Union kot zbirališču alternativne boheme skozi prvo polovico osemdesetih let dajal meni, pa tudi mnogim drugim saj v tem je poanta, mar ne? definitivni občutek pripadnosti, kakršnega niso zmogle dajati na primer fakulteta, služba, športni klubi, itd.
Kavarna Union je predstavljala enega ključnih socializacijskih prostorov za generacijo Slovencev, ki ji pripadam tudi sam.
Tu mislim predvsem na prostor drgetave vznemirjenosti in vročice in pijanskih izgredov in to je važno nenehne primerjave drž in osebnih stilov nastopanja, prostor, ki se je, navzlic prelivanju in kroženju nekaterih izbranih oseb oziroma človeškega inventarja, razlikoval od drugih in na krajšo časovno dobo pomembnosti obsojenih prostorov, kot je npr. bivši Medex Bar, ki je nekoč popularno zbirališče ljubljanskih punkerjev na trgu sredi Ljubljane, imenovanem Johnny Rotten Square danes spremenjen v enega od členov v verigi globalizacijskih, anesteziranih Hard Rock Cafejev, ki po vsej vzhodni Evropi signalizirajo zmagoviti pohod globalizacije.
Za kavarno Union ni bilo v tistem času pomembno zgolj to, da je pod svojo gostoljubno streho združevala zelo različne, ne samo teoretične in umetniške impulze, ki bi bili utelešeni v tem ali onem nosilcu, ampak predvsem in najpoprej različne ljudi kot idiosinkratične posameznike z vsemi svojimi javno izraženimi slabostmi, predsodki in vizijami.
Gre za to, da so se tam zbirali jasno, da tudi ob pomanjkanju drugih javnih prostorov, torej po logiki tihe prisile in socialistične nujnosti zelo različni ljudje, ki so prakticirali nove estetske, umetniške, zlasti pisateljske in slikarske, gledališke tendence, teoretične, politično aktivistične tendence.
Skratka, šlo je za neko svojevrstno mešanico ljudi, ki si niso nujno delili skupnega kulturnega programa.
Težko bi jih bilo stisniti v enotno stranko, povezovalo pa jih je slabo artikulirano prepričanje o nujnosti uveljavitve osebne svobode.
Vsi ti naknadni poskusi, da bi arheološko izkopali vitalne impulze iz osemdesetih, so vsaj do neke mere obsojeni na neuspeh zaradi tega, ker poskušajo vdihniti življenje nečemu, kar je bilo že po nujnosti svojega časa obsojeno na to, da bo kratkega diha.
Vendar je ta kratki dih imel moč, da je vbrizgal osvobojevalne oblike skupinskega življenja in druženja v tisto sterilno družbo slovenskih sedemdesetih let, ki jo je na eni strani poskušala razrahljati najprej ustanovitev mesečnika Nova Revija kot neodvisnega intelektualnega foruma, na alternativni ravni pa se je pojavila t.i. “socialistična civilna družba” in tednik Mladina.
Takrat je bil ta evfemizem socialistična pred civilno družbo še potreben zato, da je občestvo, ki se je zbiralo okrog raznolikih projektov, dobilo svojevrstno legitimnost; če že ne legalnosti, ki jim je bila večkrat odvzeta.
Pri kavarni Union se mi zdi ključno, da je obstajala precej jasna razlika med javnim in privatnim: torej razlika, ki jo danes počasi izgubljamo.
Pa ne zato, ker bi bilo preveč javnosti.
Tukaj bi rad obrnil ta ustaljeni adagio, kako je privatnost pravzaprav ogrožena; kako od vsepovsod vdira v našo sodobno, postmoderno intimo bodisi korporativni kapitalizem bodisi njegovi podaljški oglaševanja ali pa državne institucije itn..
Mislim, da gre za nek drug proces.
Brez solidarnosti se namreč zlahka izgubi zavest, da tudi posameznik ne more priti do svojega lastnega jaza, če se ne gleda v ogledalu drugih.
Tako obliko solidarnosti pogrešam na tisti ravni, ki sem jo kot delujočo videl v osemdesetih.
Pogrešam jo pač na ravni participacije v skupnih projektih in zato se mi današnja brezbrižnost seveda ne more kazati kot najboljše orodje.
Na primer konkretna brezbrižnost, ravnodušnost, ki jo kažejo mestne oblasti do kompleksa Metelkove.
Ne več brutalna sila, s katero so mestne oblasti v zgodnjih devetdesetih letih hotele zadušiti ta družbeni eksperiment (odklop elektrike, ukinitev dobave vode, itd), ampak neka prostodušna brezbrižnost.
In ta je tista, ki se mi zdi najbolj nevarna, ker je na prvi pogled vendar tako zelo lepo pokrita z govorico liberalnega dopuščanja.
Angažma, ki opozarja, da se danes nihče zares ne zanima za otežkočeno življenje pribežnikov bodisi za druge, danes v Sloveniji na prelomu tisočletja še kako realne oblike diskriminacije, je tisti angažma, katerega izguba nas utegne največ stati.
Prav v iskanju verodostojnih modalitet političnega angažmaja namreč iščemo svojo skupno človeškost.
Ne mislim brisati razlik med posameznimi modnimi stili, teoretskimi in političnimi izhodišči ali med umetniškimi načini izražanja, vendar pa ne bi bilo pametno teh razlik za vsako ceno in slepo glorificirati in absolutizirati.
Razlike so seveda nujne, hkrati pa lahko pridejo do svojega izraza samo na ozadju nečesa, kar si delimo.
Načelo odgovornosti v sodobnem primitivnem kapitalizmu na Slovenskem nima (še? ali nima več?) prave domovinske pravice.
Ne mislim, da je metoda iskanja skupnih temeljev debate in življenja že kar po definiciji kolektivna, vendar pa mora vsekakor upoštevati, da brez razsežnosti skupnega najbrž ni niti posameznika.
Šele v tej medsebojni napetosti se utegnejo oblikovati skupni temelji za javno debato, v kateri bi se lahko artikuliralo skupno dobro.
Zanj se, kot vse kaže, nihče specifično, neposredno, osebno ne zavzema, ker ga vsak jemlje na samoumeven način, kot nekakšno naravno danost.
Kaj mislim s tem?
Mislim na železnice, mostove, ceste, pa tudi na prostore srečevanja, vključno s kavarnami, ki niso zreducirane na eno samo razsežnost, tj. na to, da si potešimo potrebe telesa oziroma želodca, ampak da si lahko potešimo tudi potrebe duha.
In če detektirate v mojih besedah sled nostalgije, ki naj bi oživela, obudila od mrtvih tisto obliko druženja, ki je bila živa na teh prostorih na prelomu stoletja danes smo ravno tako na prelomu stoletja sredi evropskega fin de siecle na relaciji Dunaj-Krakow-Ljubljana-Trst, potem ste ugotovili pravilno.
Seveda pa se ne morem otresti niti razločnega občutka, da je tovrstna oblika kavarniškega življenja, ki je bila samoumevna za velikane misli dvajsetega stoletja, danes izginila.
A vendar, naj se prepustim vrtincu asociativnih podob.
Brez kavarn si je nemogoče predstavljati tako Trockega kot Wittgensteina.
Brez kavarn si je nemogoče predstavljati Freuda, Plečnika, Schielleja, Karla Kraussa in konec koncev tudi melanholično imaginacijo Walterja Benjamina.
Z drugimi besedami, brez kavarn, brez tega iskanja ne da bi zase izrecno vedelo, da je iskanje skupnega dobrega, javnega dobrega, ki je potekalo pač po sili razmer v kavarnah si form javne občutljivosti v dvajsetem stoletju ni mogoče predstavljati.
Zlasti zdaj, ko se je jugoslovanska zgodba končala v katastrofi in se je skozi bolečino izgube odprla tudi priložnost za nov začetek, nove zveze in nove oblike vezivnega tkiva, se vsaj meni jasno kaže, kako brez take ali drugačne vpetosti v kolektivno bivanje ni mogoče smiselno živeti, čeprav se lahko v njenem imenu očitno zelo nesmiselno umira.
Deset let po osamosvojitvi in izstopu iz federalnega okvira in hkrati tudi izpod komunističnega režima se namreč sooča slovenska država s tem, kar nam politične, medijske in gospodarske elite nenehno predstavljajo kot osrednje vprašanje kolektivne eksistence: vstop v neko zvezo, neko povezavo, torej vstop v EU in NATO.
Bilo bi torej povsem nespametno, če bi se pretvarjali tako, kakor se večinoma pretvarja liberalna misel, da je namreč nacionalistična zloraba narodne identifikacije vredna le političnega prezira, ne pa tudi kritičnega premisleka.
Njen čustveni naboj je preveč eksploziven, da bi se ga preprosto pometlo v ropotarnico zgodovine.
Tisti liberalni in levičarski pisci, ki v celoti zavračajo nacionalno identiteto, bi morali dobro premisliti, preden se odpovejo debati o smotru in smislu te identitete, sicer bo v resnici preveč zlahka obtičala v pasti auf biks slovenskega šovinizma.
To ni le pretiravanje zavoljo nazornosti argumenta.
Mar ni taka nesprejemljiva oblika nacionalne ekskluzivnosti na primer najbolj silovito v zgodovini samostojne slovenske države udarila na dan februarja 2001, prav v krizi s prebežniki in iskalci azila ter militantnemu odporu večinske populacije do manj srečnih posameznikov od drugod?
Temu fenomenu pa se zgolj s samovšečnim zatiskanjem nosu spričo zadaha moralne panike ni mogoče učinkovito postaviti po robu, čeprav je zanesljivo najlažje.
Spoštovanje do dneva, ko se je pred desetimi leti formalno rodila Republika Slovenija, kot je tudi uradni naziv naše države, ki sam v sebi na nominalni ravni že dobro dramatizira prepletenost republikanskih in nacionalnih idealov, to spoštovanje do kolektivnega javnega rituala, s katerim se krepi posebna pripoved o samostojni slovenski državnosti, to spoštovanje je bilo na naši ulici mogoče opaziti bolj v umirjenih kretnjah in ljubeznivem pomenkovanju kot v govorniških vizijah, bolj v drži telesa kot v igri jezika.
Nič čudnega: to smo storili kot navadni ljudje, kot navadni državljani, sredi spečega predmestja.
Težko se je bilo že izkopati izpod odeje, ženi prepustiti jutranje obveznosti (dva otroka v vrtec, prvošolka Klara pa v korak za korakom, kakor se imenuje učencem prijazni program Osnovne šole Poljane; tja jo skupaj z lastnim sinom vozi kar bobnar Aleš Rendla, še eden v Ameriki šolanih sosedov iz naše ulice, zelenojamčan, ki dela v bližini šole in se mu medsebojna pomoč zdi samoumevna; kako naši družini s tem olajša jutra!
Hvala, res) in se že ob osmih zjutraj narisati v moderni, z zelenimi stoli in s fotkami Arneja Hodaliča opremljeni zobozdravniški čakalnici.
Parkiral sem v Kapitlju, ribje razpotegnjeni in vsaj na zunaj zanesljivo elegantni novi zgradbi ob obrežju Ljubljanice.
Tistih par korakov, kolikor jih je bilo potrebnih do ordinacije, sem premišljal o Slavku Grumu.
Takoj poleg Kapitlja je bila menda stala hiša, v kateri je ta klasik morfinistične domišljije ustvaril nekatera svoja pomembna dela, če že ne kar Dogodka v mestu Goga, drame, o kateri naj bi za novo uprizoritev v Primorskem dramskem gledališču napisal nekakšno osebno meditacijo.
Izziv me je zanimal, saj bi aktualno branje Gruma najbrž pokazalo, da je njegovo besedilo univerzalno, vsaj v smislu, da nas še danes nagovarja s svojo kritiko provincialne mentalitete; take mentalitete imamo navzlic državni neodvisnosti še vedno preveč za sproščeno in duhovno odprto življenje.
Ampak vmes je počilo v Ameriki, še posebej in zlasti v New Yorku.
Rok za oddajo teksta je nenadoma postal preblizu, da bi ga še lahko ujel tako, da bi iz sebe iztisnil vsaj približno smiselno besedilo.
Malo stvari se mi še sploh zdi smiselnih po tem prelomu.
Skozi očala te velike, obupno globoke in tragične katastrofe v mestu, na katerega sem intimno vezan z več nitmi, kot jih lahko opišem, gledam zdaj ogromno stvari.
Sem zato obremenjen s popačenim pogledom na podoben način, na kakršnega so vojne za jugoslovansko sukcesijo (kako učeno se to sliši.
V resnici gre pa za raztreščeno domovino, pa naj je bila še tako širša) določile moje okvire za opis stanja, analitični premislek in navsezadnje za vrednostne ocene tudi tistih pojavov, ki na prvi pogled z jugoslovansko kalvarijo nimajo neposredne zveze?
Sem zato omejen in pristranski?
Madona, kako naj ne bom pristranski?
Kakor je v razdejanih mestih moje bivše domovine izginilo prepričanje v šestdesetih letih rojene generacije, ki je očitno hudo napačno mislila, da je mir že izvršeno dejstvo in da se vojne dogajajo le še na filmskih ekranih, tako je tudi v dimu nad Ground Zero, praznino, ki zija tam, kjer bi morala stati znamenita dvojčka južnega Manhattna, izpuhtelo v ništrc iluzije tisto prepričanje, ki ga sploh ne znam dobro opisati, instinktivno boleče pa čutim, da ima opravka z izgubo metafizične gotovosti in zanesljivosti?
Madona, kako naj ne bom pristranski, če pa sem se v prenekateri javni polemiki v Sloveniji in zunaj nje že zelo zgodaj v devetdesetih letih postavil po robu tistim številnim odvetnikom odvratne ekvidistance ali enakomerne razporeditve krivde, kakor so novinarska peresa imenovala napore, da bi se vse etnične vojske, zapletene v ex-yu konflikt dojemale na isti ravni, pač z vidika mita o ravnodušni, objektivni in hladni analizi?
Če sem bil prepričan, da tisti, ki trdijo, kako sta srbski nacionalni fašizem in slovenski nacionalni egoizem enako kriva za razkroj Jugoslavije, v bistvu zagovarjajo neposredno odgovorne za brutalno radikalizacijo balkanskega konflikta in s tem navsezadnje servisirajo genocidno politiko Slobodana Miloševića, tako tudi danes seveda ne morem drugače, kakor da izhajam iz stališča, da islamski fundamentalizem Osama bin Ladenove variante ni preprosto temna plat istega zla, kakršnega naj bi utelešala Amerika in z njo kajpada tudi moderni sekularni Zahod.
Razmišljati na tak način je vse preveč enostavno.
Vendar je prav zato tudi tako zelo mamljivo za mnoge pisce, ki svet najraje vidijo v polarizirani sliki črno-belega sveta, se pravi, s pomočjo dramaturgije, ki je še zlasti po koncu hladne vojne in vzpostavitvi Amerike kot edine velesile by default nujno potrebovala visoki vrh, na katerega zdaj letijo vse strele gneva, jeze in besa, torej čustev, ki izvirajo iz nesposobnosti, da bi ne samo odgovorno premislili lastno, četudi še tako majhno, udeležbo v kolektivnem prizadevanju za skupno dobro, ampak tudi iz nesposobnosti, da bi v razpadu bi-polarnega sveta istočasno videli tudi razpad kategorij in pojmov, s katerim naj bi svet opisovali.
Ampak ne: veliko lažje je še naprej vrteti molilne mlinčke o tlačenih ljudstvih planeta, ki si, eto ti ga na, pač poiščejo udarno pest v Osami bin Ladenu, da bi poslali sporočilo o odporu do edinega globalnega hegemona.
Veliko lažje je še naprej vezati otrobe o Imperiju, ki vlada svetu in torej nujno mora dobiti kazen (ja, seveda, grozno, ampak...) za tako vladavino.
Veliko lažje kot razmišljati o novih dilemah, ki jih pred nas postavlja 11. september s svojimi več kot pet tisoč umorjenimi civilisti, ki sploh ne samo Američani, pač pa tudi državljani štiridesetih drugih nacij so dobesedno izpareli v zrak v dobri uri in pol, kar je brez precedensa v moderni zgodovini, je pač še naprej ponavljati puhlice o uporu razlaščenih in brezpravnih populacij, ne da bi se salonski levičarji in anti-globalisti, ki zlobno rečem prejkone oblečeni v stilizirane izdelke trans-nacionalnih korporacij take fraze veselo prodajajo tudi po slovenskih medijih, vsaj za hip zamislili nad dejstvom, da globalizacija človeških pravic pomeni izvoz arogance in (pojmovne) vladavine ameriškega in zahodnega načina življenja, tako kot ga pomeni tudi izvoz umazanih težkih industrij in manufakturnih obratov s ceneno delovno silo v nerazvite dežele.
Če je namreč v tako imenovanem globaliziranem in medsebojno odvisnem svetu treba braniti nekaj, kar je nujno in potrebno, potem je to prav zagovor človekovih pravic, ki bi jih bilo treba uveljaviti po vsem planetu, da bi se nemara lažje prepoznali v izmuzljivi skupnosti človeštva, ne pa samo v partikularnih identifikacijah, kakršne so nacionalne, jezikovne, religiozne, spolne, itd.
Če kaj naravnost kliče po tem, da bi bilo res univerzalizirano, potem so to človekove pravice, zaradi katerih tudi sacro egoismo nacionalne suverenosti ne more biti več absolutna bariera, kar najbolj dobro vemo tisti, ki smo doživeli nasilni razpad Jugoslavije, v okviru katerega bi lokalne vojne najbrž divjale še naprej, če ne bi prišlo do sicer pozne madnarodne vojaške intervencije v Bosni in napada NATO sil na Srbijo in Kosovo.
In vendar je prav zagovor človekovih pravic tisti, ki predstavlja sad razsvetljenske, torej zahodne filozofske in politične tradicije in je s tem vedno že tudi imperialističen.
Neprijetne dileme tega tipa, ki sprašujejo po tem, kaj naznačeni paradoks pomeni za vse tiste kulturne relativiste, za katere so vse kulturne paradigme enakopravne (in s tem menda že kar tudi enakovredne: sinonimna raba teh dveh različnih izrazov je po mojem usodno zgrešena tako po spoznavni, kakor tudi po politični plati), seveda ne nastopajo preveč visoko na lestvici prioritet v monotonem ultra-levičarskem gnevu spričo ameriške globalne hegemonije.
Le-ta je vprašljiva celo sama na sebi.
Bolj natančno bi bilo najbrž govoriti o zahodni hegemoniji, ki izhaja iz uveljavitve vrednot parlamentarne demokracije, nacionalne države, tržne ekonomije, navsezadnje pa tudi štetja let in z njim povezanih prilagoditev v avionskem prometu, računalniški industriji in finačnih transakcijah, ki jih morajo v mednarodnih komunikacijah upoštevati tudi npr. Judje, muslimani, Japonci in Kitajci različnih verovanj, se pravi, ljudstva in kulture z lastnimi merili za štetje časa.
Ampak ne: nas, pravovernih levičarjev, nič ne more presenetiti, kajne?
Mi imamo vendar odgovor na vsa vprašanja, bi rekli ti dinozavri iz študentskih revolucij v šestdesetih letih, ki so takrat zrli v dežele realnega socializma s podobno vlažnimi očmi občudovanja nad avtentičnimi vrednotami samoupravljanja in delavske avantgarde, s kakršnimi so uročeno strmeli v romantizirani tretji svet Ho Ši Minha in Che Guevare, Fidel Castra in najbolj trdovratni tudi Pol Pota.
Tako, kakor so vzel bom enega od najbolj očitnih primerov okoreli marksisti, zbrani okrog do nedavnega vplivne britanske revije Marxism Today, imeli tudi odgovor na posnetke koncentracijskih taborišč Manjače in Omarske v Bosni.
Jasno, so trdili, to je le ogromna zarota velesil z Ameriko na čelu, ki si je skupaj s centri za posiljevanje ujetih Muslimank gladko izmislila take grdobije, da bi omadeževala menda legitimni boj srbskega naroda za to, da ureja zadeve v skladu z lastnimi interesi in posebno kulturno tradicijo, ki je od zahodne drugačna, tako pa baje tudi vredna ohranitve ne glede na posledice za svobodo, dostojanstvo in blagostanje prebivalstva.
Takih in podobnih argumentov o krivdi Zahoda in Amerike smo se res naposlušali.
Primerov mrgoli, prostora je malo.
Zato je važno predvsem tole: strukturno vzeto je razumevanje Miloševića kot odporniškega voditelja, ki se je drznil v imenu zaščite specifičnega lokalnega načina življenja postaviti po robu zahodnim demokracijam, pravzaprav identično z razumevanjem fundamentalističnega islama á la Osama bin Laden kot oblike odpora do ameriške globalne prevlade.
Odvratna, obsodbe in odstranitve vredna sta oba, o tem zame ni dvoma.
Vendar so njuni zahodni odvetniki, pogosto pravzaprav kar ene in iste osebe, morda odvratni še bolj: ne zaradi dejanj, ampak zaradi videza legitimnosti in teoretičnega pokritja, ki ga ponujajo krvnikom.
Pustimo ob strani razlike med izrecno omejenostjo Miloševićevega grandomanskega projekta na jugoslovanski prostor in globalnimi ambicijami po oblikovanju splošne islamske fronte, ki si jo želijo vahabitski fundamentalisti: le-ta namreč ni usmerjena samo proti Ameriki, ampak proti modernemu sekularnemu zahodnemu svetu, da ne rečem niti besede o tistih avtokratskih teokracijah, v katerih naj bi bil pravilni nauk islama korumpiran, na primer Saudska Arabija ali Iran, ki sta za vahabite, fanatično čistunsko islamsko sekto, ki ji pripada tudi bin Laden, v bistvu premehki, da bi se kvalificirali za vstop v njegov tabor.
Skoraj uro in pol vrtanja po zobovju mi je minilo v takem premlevanju, v katerem sem z anestetizirano čeljustjo in krčevito zaprtimi očmi blodil v prazno.
Zato, ker je neučinkovito.
Ne verjamem namreč preveč, da je mogoče ljudi ene same knjige, pa naj bo to Koran, Biblija ali pa Marx, prepričati v karkoli, kar odstopa od njihovega pravoverno predvidljivega pristopa do sveta.
Zato sem tudi popoldne, ko sem šel po nujnih opravkih za Bežigrad, na fakulteto za družbene vede, moj drugi dom, kjer preživim predolge ure v svojem pritličnem štiblcu, samo zamahnil z roko in se nisem ustavil, da bi debatiral s študentom, po videzu sodeč bi lahko bil bruc, ki je s steklenico piva v roki stal pred vhodom v najmodernejše poslopje ljubljanske univerze in kar poskakoval od vnetosti, s katero je izenačeval bin Ladena in Busha.
Če razlike med voditeljem zatikajoče se neartikuliranim, kakor že je demokratske države, v kateri na primer homoseksualci uživajo nominalno zakonsko zaščito proti diskriminaciji, in ideologom integralnega islama, ki mu radodarno gostoljubje ponuja režim, v katerem je bistvena dilema, ki se tiče homoseksualcev, v tem, ali je posameznike, razkrinkane zaradi svoje seksualne orientacije, treba najprej do vratu zakopati v zemljo in nato nanje prevrniti zid iz opek ali pa smrt pod opekami lahko dočaka stoje, kakor navaja Rashid Ahmed v svoji informativni in kritični knjigi o talibanih, nafti in novi srednji Aziji, ki jo ravno berem, če torej te razlike ne vidi (to pa onstran tega, ali konkretni primer, ki ga navajam zavoljo ilustracije, pozna ali ne: poanta je vendar v primerljivosti načel o svobodi in dostojanstvu posameznika), potem se bojim, da bi vsako prepričevanje naletelo na gluha ušesa.
Ne gre namreč za pomanjkanje informacij, ampak za prikladno formulo, ki je le znamenje neumnosti, odsotnosti uma.
Proti neumnosti pa se tudi bogovi bojujejo zaman, je nekoč rekel Nietzche.
Ampak zvečer, zvečer sem se potopil v drugo zgodbo.
Po tem, ko sva ob devetih z Erico spravila otroke v posteljo, no, razen Lukasa, ki vedno hodi spat razdražujoče pozno, tako, da mi je še pomahal ob odhodu in se ob pol desetih mirno, kakor da ne preizkuša praga potrpežljivosti, zatopil v igranje z drobnimi živalskimi figuricami, ki mu jih je na našem rednem letnem obisku v Ameriki kupila kalifornijska babica, v gnezdu naslonjača v dnevni sobi, tik poleg Erice, ki je brala najnovejšo številko New Yorkerja, sem zviznil do stare Ljubljane.
V Nostalgiji sem se sešel z Matjažem Pikalom.
Po malem pivu sva spet stopila ven.
Ponosno mi je kazal nov suknjič, ki mu ga je žena prinesla iz Londona, kjer je gostovala s plesno predstavo.
Moj bog, kako dolgo že nisem bil v Londonu!
Pomenkujoč se o napornih oblikah varovanja otrok v odsotnosti partnerja, saj imava približno enako stare otroke, sva po Rebri zložno stopila do prvega počivališča na stopničasti poti do ljubljanskega gradu.
Imela sva imeniten pogled na strehe in nekaj notranjih vrtov, ki se skrivajo pred pogledi iz Starega trga.
Bila je nimam boljše besede prijetno topla noč, kakor da bi indijansko poletje še trajalo.
Piki je izvlekel smotko, ki sva jo imenovala obrednjak, namenjen uporabi pri obredu, ki ga najini ženi ne razumeta povsem: kaj vendar počneta na teh vajinih seansah?
Vglavnem pritrjujeva drug drugemu, kako pomembna so prijateljstva.
To človek sicer načelno vedno ve, ampak v časih, v katerih se zdi, da se vsi orientirji krušijo kakor skorja suhega kruha pod nervoznimi rokami, v časih, v katerih metafizično intuicijo, ali kako naj rečem, vse preveč pogosto razumejo kot znamenje osebne nedozorelosti, v časih, v katerih ogabni mehurji zla brbotajo na vedno več koncih sveta, v časih, ko nihče nima več časa, je nek navaden večer, preživet v intimnem pogovoru, še toliko bolj pomemben.
Ne samo zato, ker daje razvidne dokaze za to, da se tudi najbolj zasebna in najbolj skrivna zgodba ni zares zgodila, če je ne moreš z nikomer deliti, ampak tudi zato, ker prijateljske vezi še bolj natančno izostrijo osredotočenost na mikro-kozmos, v katerem lahko morda res še vedno upamo, da ima smisel sicer tako zelo prezirani pojem daru, danega in vrnjenega daru onstran neposrednih interesov o takem ali drugačnem profitu.
Bil je res nekaj posebnega, obrednjak, ljubeče izdelan in dišal ni le po tem, po čemer mora dišati, ampak tudi po žajblju in metvici.
Kmalu sva se odfurala.
Skromne ljubljanske strehe mogoče res nimajo pariškega šarma, ampak dejstvo, da domorodec lahko že po njihovi konfiguraciji prepozna tudi zemljevid ulic pod seboj, jih napravlja za zanesljive in varne.
To je bilo vse, kar sva potrebovala.
Ko sva se vrnila v zavetje cafeja, ker priznam, da tako zelo topla pa noč tudi ni bila, da bi ostala zunaj do konca, sem čisto nehote opazil, kako sva bila zapredena v lasten, intimiziran in od znotraj posvečen svet, četudi sva bila v javnem prostoru.
Čeprav je Piki poznal ljudi za sosednjo mizo, je tok pogovarjanja tekel samo med nama; znancu, ki je na nočnem tumaranju stopil noter, sem dal s skopimi odgovori in govorico telesa vedeti, da sem preveč globoko v drugi zgodbi, da bi jo bil pripravljen razvodeniti z njegovo vključitvijo.
Včasih so take zavrnitve potrebne, čeprav niso simpatične: če jih ne bi bilo, potem bi res vsi samo še tehnično-formalno komunicirali.
Midva pa sva v pogovoru, ki ni imel cilja, ampak je bil važen kot proces sam, krepila in hkrati razvijala zavezo, v kateri se zemljevid najinih debatnih meandrov ni izrisoval le skozi neposredno rečeno, ampak tudi skozi nasluteno in neizgovorjeno, pa tudi skozi tiho navzočo zgodovino najinega druženja.
Ob desetih imam govorilne ure.
Ukvarjam se s papirologijo, s pisanjem tekstov v žanru, ki ga kot vsi univerzitetniki razočarajoče pogosto prakticiram: priporočila za študentske štipendije, zapisniki izpitov, ocene doktorskih dispozicij, pedagoške usposobljenosti asistentov in habilitacijskih predavanj, vmes pa svetujem kandidatom za diplomske naloge, posojam študentom knjige (odkar se mi jih več kot deset ni vrnilo v domačo knjižnico, si seveda delam seznam) in odgovarjam na elektronsko pošto, zapakiral pa sem tudi tri svoje knjige za makedonskega prijatelja Igorja Isakovskega, ki sem ga po dveh letih virtualnega dopisovanja tudi v živo spoznal pred tremi tedni na sarajevskem srečanju evropskih pisateljev.
Kako sem tam užival: mladi novinar, ki je za tednik BH-Dani z menoj naredil intervju, je ob moji glasni osuplosti (in kaj bi tajil? ob tihem zadoščenju) kar na izust citiral mojo, kot je rekel, preroško pesem o taboriščih iz knjige Slovar tišine, objavljene pred več kot desetimi leti v hrvaškem prevodu, na Baščaršiji pa me je ustavil meni neznani študent književnosti: »Izvinite, da li ste vi Aleš Debeljak?«
Popolnoma me je šokiral.
Mislim, poezija je vendar ezoterična umetnost, in če se pesniki nemara lahko prepoznajo znotraj generacije, pa je dolgo potovanje drobnih umetnin čez okvire biologije in nacije kar precej zgovorna podpora trditvi, da imajo knjige svojo usodo.
Srečal sem stare znance in spoznal nekaj novih, učvrstil dve dragoceni prijateljstvi in v živahni knjigarni & cafeju BuyBook končno spil kavo z najbolj slavnim bosanskim pisateljem, Aleksandrom Hemonom, ki je s svojo prvo knjigo, objavljeno v Ameriki, kjer že deset let živi, bušknil na lestvice najbolj prodajanih knjig v več državah.
Veselilo me je, da sva se k mizi usedla kot stara znanca.
Ampak zdaj je to že davna preteklost, na katero me opominjajo predvsem še neodposlane knjige in eseji; najbolj nenavadna je pošiljka, ki jo nameravam s klikom na miško poslati v Srbijo, nekemu majhnemu literarno-kulturnemu magazinu, kjer so me mladi uredniki, ki so sicer poznali moje delo v prevodih po bivši Jugoslaviji, prosili za besedila v angleščini!
Starim okrog trideset let je namreč slovenščina že španska vas, tako pa bojo iz moderne lingua franca pač lažje in bolj pragmatično prevajali.
Ta jezikovna žrtev razpada bivše države je trivialna, to rad priznam; ni pa povsem zanemarljiva, saj otipljivo govori o razkroju ustaljenih načinov spoznavanja.
Mogoče sem tudi zato, da bi, kolikor pač zmorem, prispeval k pretočnosti komunikacijskih kanalov, rad pridružil svoje ime dvem pobudam za vzpostavitev javnega foruma-revije, v katerih se bi srečevali pisatelji, pesniki, kritiki in esejisti iz novo nastalih držav na prostoru, ki ga moji mlajši slovenski kolegi, na primer Aleš Čar s svojo domiselno zasnovano revijo BalCanis, odkrivajo na novo, Sarajevske sveske, kjer sem poleg Borisa A. Novaka (kdo pa, če ne on?
Najbrž je od Slovencev največ naredil za bosansko pisateljsko skupnost kot šef PEN centra, ko je organiziral obsežno humanitarno pomoč) v redakciji tega zaenkrat še neobstoječega magazina, pa naj bi obnovile in na novo reflektirale povezave in navzkrižna kritična branja novih literarnih umetnin in spremenjenega književnega življenja v bivših republikah.
Če smo res bosanska generacija, kot je Krzystof Cyzewski, poljski prijatelj in gonilna sila ohlapnega združenja pisateljev, The Flying Cafe Europa, v katerem že vrsto let navdušeno sodelujem, imenoval generacijo, formirano ob in v jugoslovanskih vojnah tako, kakor se je neka predhodna generacija eksistencialno galvanizirala ob in v španski državljanski vojni, namreč ob soočenju z nujnostjo dvomečih povezav, ne pa kratkovidnega ločevanja med estetiko in etiko, potem je povsem ustrezno, da tudi pisatelji na teh prostorih spet pokažemo zvedavost drug do drugega ali pa jo poglobimo na drugačnih osnovah kot pred vojnami.
Taka zvedavost sicer jamči le možnost za sprostitev ustvarjalnih potencialov ob medsebojnem oplajanju, vsekakor pa je že kot možnost boljša od varljivega udobja, ki ga ponuja zalizanost v polžje lupine lastnih nacionalnih tradicij.
Vsega, kar sem hotel, seveda nisem utegnil opraviti.
Zgodaj popoldne sem odbicikliral domov.
Na obisku je bila sestra Polona s svojo prvorojenko, s štirinajst dni starim tretjim otrokom (kar precej družin s tremi otroci poznamo zdaj, včasih so se mi pa trije otroci zdeli obupno velik zalogaj) se je oglasila še ena slovenska Američanka, z mojima staršema, ki imata srce iz zlata, ter z mlado slovensko-madžarsko varuško, ki je od marca letos sestavni del naše družine, pa smo koordinirali zahtevne aranžmaje za tiste štiri dni, ko bova z Erico v Budimpešti.
Zaradi nocojšnje slovesnosti sva za danes načrtovani odhod prestavila na jutri.
Kdo bo peljal Klaro na likovno delavnico, kdo Simona na tečaj plavanja, kako Lukasa opozarjati na kahlico, na katero se počasi navaja, kdaj na naši ulici pobirajo smeti, kako dolgo bo zdržala zaloga hrane v hladilniku in kaj manjka v shrambi: vmes poslušam ženo v vlogi modne svetovalke, kaj naj oblečem za večerno podelitev nagrade ambasador znanosti.
Do petnajst čez šest sva že zrihtana.
Od poroke nisem nosil kravate, nocoj jo pa bom.
Zame je razlika res očitna, saj se sicer oblačim precej površno.
Bom pa še navzven pokazal, da res cenim to državno pozornost.
Nagrada za prispevek h krepitvi slovenske identitete v mednarodnem prostoru, ki jo podeljuje Ministrstvo za znanost (zdaj tudi šolstvo in šport) od neodvisnosti naprej, če prav razumem, je zame res prišla nepričakovano, zato sem se je še toliko bolj razveselil.
Podelitev v ozkem krogu uradno vabljenih pomembnih mož in žensk (mnogo manj jih je) v slovenski znanstveni skupnosti in institucijah, ki jo omogočajo, je v palači vlade, kjer tudi še nisem bil nikoli, potekala slovesno, ampak sploh ne pompozno.
Mama in oče, ki sta se držala v ozadju (midva vendar ne spadava sem!), sta bila ponosna in ganjena.
Godilo mi je, da se jima lahko vsaj na tak način oddolžim, čeprav še tako delno, za njuno resnično nesebično podporo pri mojem pogosto tako abstraktnem delu in razgibanem življenju.
Ministrica je imela kratek, zgoščen in poantiran govor, v zahvali dr. Žemve, ki se je v imenu treh nagrajencev javno zahvalil, pa sem čutil neposredno kritiko zmanjšanega proračuna za znanstvene raziskave.
Natančno pa ne vem.
Znova me je namreč pretreslo, kolikšen obseg informacij in referenc je nujno treba poznati, če hočeš spremljati trenja med različnimi interesnimi skupinami in, bojim se, vedno hujši boj za kos proračunskega kolača.
Bilo mi je v čast sprejeti čestitke, ampak tudi jaz se nisem le srečno smehljal.
Zahvalil sem se Niku Tošu, ki me je od vsega začetka, ko sem se po povratku iz Amerike vrnil na fakulteto in začel z raziskovalnim delom, spodbujal pri mojih idiosinkratičnih ambicijah dvoživke, intelektualca in umetnika, in skrbel za formalno okolje, v katerem lahko nemoteno delam, in Janku Prunku, ki si je zelo naklonjeno prizadeval za to, da so ustrezni organi ministrstva moje delo sploh opazili, bil vesel rokovanj z uglednimi kolegi, med drugim z bivšim dekanom naše fakultete, pa tudi z rektorjem ljubljanske univerze in predsednikom SAZU, ki ju, kot tudi ne večine, tako ali tako nisem poznal osebno, nato pa do počasnega razlaza sproščeno klepetal, saj sem imel občutek, da kot nekakšen padalec, ki ne sedi v nobenem odboru ali komisiji važnih kompetenc, to lahko storim brez prikritega ogledovanja pomenkujočih se gručic, v katerih nisem iskal nikogar, s katerim bi neodložljivo moral govoriti zaradi tekočih zadev.
Nekaj starejših dam pa je pristopilo zato,da bi mi po čestitki lahko rekle: »Vas že poznamo, zanima nas vaša žena!«
Ponosen nanjo sem se hahljal, Erica pa je zardela.
Njeni nedavno objavljeni polemični članki o odzivu na teroristične napade na njeno prvotno domovino so očitno res kar precej razburkali javnost.
Saj je prav.
Prvič izšlo v: Delo-Sobotna priloga, 3.11.2001
