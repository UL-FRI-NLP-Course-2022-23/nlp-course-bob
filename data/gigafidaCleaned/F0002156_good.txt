Rudi Hramec, stečajni upravitelj v Teku in Ferralitu: »Prepričan sem, da splošno znane težave v gospodarstvu celjske regije izgubljajo na svoji ostrini.
Po moji oceni je najhujše mimo in počasi se krivulja spet dviguje navzgor.
Celje se bo v naslednjih letih uveljavilo morda še bolj kot se je uveljavilo kdajkoli v preteklosti.
Na razmere gledam z bolj oddaljenega zornega kota, ker nisem Celjan, temveč prihajam iz Zgornje Savinjske doline.
Regija in predvsem mesto Celje imata bogato gospodarsko tradicijo, na področju podjetništva se dogaja veliko stvari, veliko je pozitivnih premikov.
Ljudje imajo ideje, ki jih je mogoče uresničiti ob podpori Mestne občine Celje in vseh ostalih občin v regiji.
Seveda pa morajo posamezne občine dovolj jasno zastaviti strategijo svojega razvoja.
Nenazadnje, avtocesta tako kot gosta pelje mimo ga tudi pripelje.
To je naša prednost, ki jo je treba izkoristiti.
Regijsko gospodarstvo pa po moji oceni še preveč pestijo vsi tisti problemi, ki so sicer značilni za slovensko gospodarstvo.
To so prevelika javna poraba, nestimulativna davčna politika, ki ne spodbuja naložb in odpiranja novih delovnih mest.
Dokler ti problemi ne bodo rešeni na makroekonomskem nivoju, tako dolgo je težko pričakovati bistvene premike tudi v regijskem gospodarstvu.«
