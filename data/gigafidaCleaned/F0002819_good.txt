Ljubljana - Neva Miklavčič Predan, ena od dvaindvajsetih v določenem roku prijavljenih kandidatov za varuha človekovih pravic, je na ustavno sodišče vložila pobudo, da sodišče zadrži glasovanje o kandidaturi Darje Lavtižar Bebler v državnem zboru.
Ustavno sodišče je pobudo zavrglo, ker niso bile podane procesne postavke za začetek postopka pred ustavnim sodiščem.
Ljubljana - Zmanjšati javnofinančne odhodke države - to je temeljni namen novega modela usklajevanja plač.
Vlada je uvidela, da bi rast plač ob veljavnih dokumentih, na katerih temelji izplačilo plač in različnih dodatkov v letu 2001, znatno presegla sprejemljive makroekonomske okvire.
Težava je v tem, da se je vlada s sindikati javnega sektorja že sporazumela in podpisala poseben aneks o usklajevanju plač v naslednjem letu, s sindikati zasebnega sektorja pa včeraj še ni našla skupnega jezika.
Morda bo imela več uspeha s slednjim v nadaljevanju pogajanj, ki bodo v petek ob 13. uri.
Da bi omenjene posledice ublažili, je vlada - na zadnji seji ekonomsko-socialnega sveta v začetku decembra - socialnim partnerjem dala pobudo za sklenitev novega dogovora o politiki plač.
Zaradi časovne stiske so se odločili, da se bodo pred koncem leta dogovorili le o sprejetju aneksa k veljavnemu dogovoru o politiki plač.
Ta bi celotno politiko plač v letu 2001 opredelil tako, da bi upošteval dosedanje rešitve in hkrati omogočil delen prehod na nov sistem.
Za uveljavitev aneksa pa naj bi - v skladu z dosedanjo prakso - sprejeli še poseben zakon, saj bi bila v nasprotnem veljavna zakonska ureditev neskladna z vsebino z aneksom spremenjenega dogovora.
Po aneksu se bodo zaposlenim, za katere velja kolektivna pogodba, v letu 2001 izhodiščne plače povečale za 6,3 odstotka: za 3,6 odstotka 1. januarja, preostali del pa 1. avgusta, ki se nameni za zmanjšanje nesorazmerij med plačami.
Način, ki bo omogočil zmanjšanje nesorazmerij, bo opredeljen s kolektivnimi pogodbami dejavnosti oziroma za državne organe z aktom vlade.
Partnerji so soglašali, da drugi del povečanja ne pripada zaposlenim, za katere se plače določajo na podlagi poslanskih plač (zakona o poslancih) oziroma se primerjajo z njimi.
Bled - Vsa štiri višja državna tožilstva in vsa okrožna državna tožilstva, razen ljubljanskega, so lani tekoče reševala zadeve, kar pomeni, da so jih tožilci reševali manj kot tri mesece.
V Ljubljani, kjer je pripad največji, imajo še vedno 390 zadev, ki so stare več kot tri mesece.
Kljub pomoči vodij zunanjih oddelkov na Vrhniki, v Trbovljah, Domžalah in Kočevju zaostankov ni bilo mogoče odpraviti, kar velja tudi za najtežje gospodarske zadeve, pri katerih so ljubljanskim tožilcem pomagali kolegi z višjega tožilstva v Ljubljani ter novomeškega in kranjskega okrožnega tožilstva.
Ljubljana - »Darja Lavtižar Bebler ni ena izmed 22 oseb, ki so kandidirale v predpisanem roku, tako kot določa zakon o varuhu človekovih pravic,« je v razpravi o kandidatki za varuhinjo človekovih pravic v imenu poslanske skupine NSi dejal Janez Drobnič.
Ker se je predsednik republike Milan Kučan kljub temu odločil zanjo, se po njegovem zastavlja vprašanje enakosti obravnave vseh kandidatov.
Poleg tega Beblerjeva pripada določeni politični opciji.
Predsednik republike pa je večkrat poudaril, da je za tako odgovorno funkcijo treba izbrati osebo, ki ni ozko politično vezana, zato da bo zagotovljeno spoštovanje pravic posameznih državljanov in ne bo vezana na politično opcijo ali politične direktive.
Ta položaj pa bi moral zasesti politično nevezan, strokovno nevtralen, moralno-etično trden in jasen kandidat.
