Kobra, GSG-9, pa črne, zelene in rdeče baretke, to so imena le nekaterih specialnih enot evropskih policij, ki so sprva delovale v strogi tajnosti, pozneje pa je njihove najbolj odmevne uspehe začel obelodanjati svetovni tisk in druga sredstva javnega obveščanja.
Specialci so v pripravljenosti noč in dan, vsak trenutek lahko stopijo v akcijo.
To so ljudje, ki bi jim lahko pripisali nadčloveške sposobnosti, ko jih prav nobeno stanje, noben dogodek ne more spraviti s tira.
Ja, lahko bi jih tako označili.
Ampak takšni so le takrat, ko so na delu, v akcijah, ko so njihova življenja izpostavljena največjim nevarnostim, ko imajo opraviti s hladnokrvnimi morilci, tihotapci mamil, trgovci z orožjem in podobnimi zlikovci.
Takrat ni časa ne prostora za čustva in srce.
Je le razum in je le znanje.
Ko slečejo uniforme in snamejo maskirne kape, pa postanejo čisto navadni ljudje, ki imajo svoje zasebnosti, družine, otroke, prijatelje, ljubice.
To so ljudje, ki imajo tudi svoje navade, razvade, hobije in vsemogoče probleme, s kakršnimi se srečuje povprečni Slovenec, ko si ureja stanovanjski problem, plačuje položnice, ko se nesrečno zaljubi, stakne virozo, napoveduje dohodnino, parkira vozilo na nepravem mestu, izbira na tržnici, čaka na vremensko napoved…vse do naslednjega delovnega dne in naslednjega klica dolžnosti.
