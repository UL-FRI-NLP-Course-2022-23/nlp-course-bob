Govoriti o »hladni državljanski vojni« pri nas danes, menim, je stvari in dejanskemu stanju neprimerno: imamo demokracijo, se pravi svobodne volitve na štiri leta, ko ljudstvo preverja ustreznost oblasti, imamo večstrankarski sistem, svobodo govora in političnega združevanja, vojsko in policijo (vsaj do neke mere in vsekakor bolj kakor v prejšnjem sistemu) pod parlamentarno kontrolo, itd.
Vladajočo koalicijo ves čas »naskakuje« opozicija in jo preverja (in živcira) z interpelacijami, vladajoča koalicija pa ji (za zdaj) uspešno odgovarja.
Njuno »fifti-fifti« razmerje je krhko, toda to je način, da še v atmosferi totalitarizma enostrankarskega sistema, ko je »navajenost« na njene vzorce mišljenja in ravnanja (ne le oblastnikov, temveč tudi državljanov) še preveč »domača«, dejansko ne pride do total(itar)ne prevage ene politične opcije.
Z drugimi besedami: če bi bila ena opcija premočna, bi bila skušnjava absolutnega (ob)vladanja prevelika, nevarnost totalitarizma s takim ali drugačnim predznakom zares ogrožujoča.
