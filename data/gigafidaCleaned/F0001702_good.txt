Kot pravijo očividci, je na nedavni Economistovi konferenci v Ljubljani guverner Mitja Gaspari izjavil, da bo teroristični napad na Ameriko in vse, kar mu bo sledilo, začasno upočasnil globalizacijo gospodarstva.
Kakšne oči so ob tem naredili poslovneži iz evropskih multinacionalk, naši viri ne poročajo.
A te dni bi morda marsikdo v Sloveniji ob takih besedah vzdihnil: "Iz njegovih ust v božja ušesa."
V resnici se je namreč prav v zadnjem mesecu najbolj boleče pokazalo, kako zelo je gospodarstvo že globalizirano in kako ne kaže namenov, da bi se umaknilo za meje držav ali vsaj celin.
To resnico so zelo konkretno že občutile nekatere slovenske družbe.
Pred nedavnim je na primer italijanska banka SanPaolo IMI drastično znižala svojo ponudbo za nakup Banke Koper .
V Adrii Airways pa so resno zaskrbljeni, ali si ne bo Evropska banka za obnovo in razvoj , ki je tako rekoč že obljubila dokapitalizacijo slovenske letalske družbe, premislila zaradi krize v letalski industriji.
Po vsem svetu so letos že nekajkrat znižali ocene gospodarske rasti.
To so počeli, še preden sta padla dvojčka na Manhattnu, ker je najmočnejše svetovno gospodarstvo kazalo resna znamenja pešanja in so se zavedali medsebojne povezanosti svetovnega gospodarstva.
Po 11. septembru pa so začeli zvoniti kar alarmni zvonci.
Vlade gospodarsko najmočnejših so se zganile.
V ZDA za obrestnimi merami znižujejo davke in obljubljajo spodbude gospodarstvu.
Premikati so se začeli celo v bolj okorelih evropskih državah.
Morda bo čas pokazal, da kakšno zdravilo ni bilo najboljše.
Je pa očitno, da se problema zavedajo, da vedo, da ne morejo kar stati križem rok in čakati, kaj bo.
Vendar je nedvoumno pokazala nekaj - v podjetjih še malo niso tako optimistični kot vlada.
Resda je bil včeraj dan po napadu na Afganistan in se bo negotovost kasneje verjetno nekoliko polegla.
Vendar so v podjetjih govorili o načrtih, ki jih niso začeli snovati šele včeraj.
Njihovo presojo lahko vzamemo resno.
Prav oni so namreč tisti, ki neposredno čutijo gospodarski utrip.
