Oktobra 1962 (skorajda trideset let pred spornimi finančnimi transakcijami med Lekom in SLS) je revija Spiegel, znano središče nemške zunajparlamentarne opozicije, objavila članek o vojaških manevrih zveze Nato »Fallex 62«.
Posledice razkritja vojaških načrtov so bile neverjetne.
25. oktobra 1962, nekaj po 21. uri, ko so na sedežu revije v Hamburgu zaključevali redakcijo, so v prostore vdrli kriminalisti in tajna služba.
Po nalogu državnega tožilstva - to naj bi ukaz dobilo neposredno od Straussa - so aretirali pet urednikov in preiskali prostore redakcije.
Takratnega glavnega urednika Spiegla, Rudolfa Augsteina, in avtorja spornega članka, Conrada Ahlersa, v redakciji niso našli.
Augstein je že odšel domov in se je nato naslednji dan sam javil.
Ahlersa pa so po ukazu iz Nemčije prijeli še isto noč v Španiji, kjer je bil na dopustu.
Uredniška ekipa Spiegla je v priporu pod sumom izdaje državne skrivnosti preživela 103 dni.
Toda kariera Franca Josefa Straussa je dobila le brco.
Leta 1966 je Strauss kot finančni minister znova sedel v vladi.
Vendar madež nikoli ni bil izbrisan, čeprav se je Strauss še vedno imel za veliko žrtev nesramne Spieglove kampanje, ki naj bi bila usmerjena zgolj proti njemu.
Zanimivi pa sta usodi Metke Karner Lukač in Metoda Dragonje.
Medtem ko je poslanka SLS iz prejšnjega mandata morala zapustiti mesto delavske direktorice Leka, je Dragonja sam zapustil vlado in se na začudenja vreden način spet usedel na direktorski fotelj v podjetju, ki naj bi ga leta 1992, če se sumi tožilstva v sodni preiskavi izkažejo za resnične, zlorabil.
Verjetno ne kaže spregledati, da je zahteva tožilstva za sodno preiskavo zoper Dragonjo na sodišče priromala le nekaj dni po njegovem samoodhodu iz vlade.
Ali bi se morali čuditi, da je politik začel izrabljati svoj vplivni položaj takrat, ko mu je časopis tudi s papirji dokazoval, da je to, kar počne oziroma je počel, sporno - celo več, nelegalno?
Ko je Spiegel objavil sporno dodeljeno oceno o pripravljenosti nemške vojske na obrambo domovine, ki naj bi botrovala poslovnim načrtom obrambnega ministra, da Nemčijo vojaško opremi z atomskim orožjem, je politik zakričal - izdaja države - gre vendar za obrambo domovine, ki jo mora on kot obrambni minister postaviti na noge.
V opisanem primeru je obrambni takoj posegel po vseh možnih sredstvih in načinih, se izognil pravosodnemu ministrstvu, da bi sam kaznoval »neposlušne« in »izdajalske« novinarje.
Na koncu je, sicer blaga, kazen doletela njega samega.
