Od nekega trenutka dalje, ki sem ga doživel kot sedemnajstletni mladenič, na robu tistega polja, ki se za Čadom približuje gozdu in odkoder sem slikal Jakopičev motiv, našo Rožniško cerkvico rahlo zastrto z zelenjem, se je zame vse spremenilo.
Med slikanjem se je ujel sončni zaton, nebo je močno zažarelo, v sebi sem začutil hipno presvetlitev: začutil sem se popolnoma samega, potopljenega v VSE.
Doživel sem občutek Vsega in odtlej dalje mu sledim.
Zvedavim ljudem okrog sebe težko odgovarjam, kaj je cilj te moje poti.
Sledim občutku ob kosu kamna s katerim se dogovarjam, ob beli ploskvi prostora na katerem bo nastala risba.
Tudi takrat, kadar moram izhajati iz določene tematike, sledim izdelovanju, prilagajam se samemu nastajanju.
Večino del sem napravil, da sam ne vem kdaj in kako.
Vzgibi, ki sprožijo delovanje so lahko vsakršni.
Nikoli se nisem počutil Demiurga, ustvarjalca po sebi.
Prej bi rekel, da sem medij, da grejo stvari skozme, da na nek način čutim, da se mi ni treba nič naprezati.
Biti moram vsezkozi pri stvari, včasih je energija, ki se v meni razvija slabotnejša, včasih teče normalno, v nekaterih trenutkih pa je vse zelo napeto.
Smeri delovanja pa so določene.
V bistvu delam eno samo stvar, eno samo “delo”.
Od njega sem odvisen jaz, ne ono od mene.
To je način življenja.
Živimo v času, in tega se premalo zavedamo, ki je izreden vsaj po tem, da je takorekoč predsilvesterski, saj se ravnamo po naravnih zakonitostih obhodne dobe naše zemlje okoli sonca.
Vendar sam veš kako se ljudje obnašamo v tem božičnem in predsilvesterskem času.
Vsi smo malce razburjeni in nestrpni, vsi nekaj pričakujemo.
Že na začetku šestdesetih let so bile napravljene analize meja razvoja.
Na časovno os so bile nanesene krivulje za posamezne veje človekovih dejavnosti vključno z rastjo prebivalstva.
Vse te krivulje so se ob letu 2000 pognale navpično navzgor.
Ko sem takrat vznemirjeno spraševal ali to pomeni konec vsega, so me prijazno potolažili, da to pomeni prav to, če ne bomo spremenili vrednotenja po katerem je več hkrati že dobro.
Že pol stoletja poznamo izrek slovitega arhitekta, ki pravi: manj je več.
Kdo izmed nas, nestrpno pričakujočih, se je že danes pripravljen čemurkoli odreči?
Kateri rod, religiozna skupnost, narod ali država se je odločila odreči se kakršni koli materialni vrednosti?
Da o multinacionalnih strukturah sploh ne govorim.
Bistveni problem tega časa smo mi sami, naša nesposobnost, da bi se začeli spreminjati.
Bodočnost je že tu.
