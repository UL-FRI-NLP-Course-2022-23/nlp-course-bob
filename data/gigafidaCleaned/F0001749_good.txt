pripravi stran za tiskanje
Po eni strani je to logično: Med lastniki Zavarovalnice Triglav ima največjo moč vlada.
Torej odstop predsednika uprave ne more biti kaj drugega kot politična posledica političnih pritiskov.
Jasno je tudi to, da je Lenič z odstopom naredil pomembno politično uslugo Janši in Bajuku , saj jima vsaj v enem primeru javno občutljive kadrovske zamenjave ne bo treba izvajati na silo.
Malo manj jasno je, da odpravnina ni kak zelo pomemben ekonomsko-poslovni argument v Leničev prid.
Že res, da se odpoveduje lepi vsoti, a to koristi predvsem njemu osebno, v smislu javnega odobravanja.
Lastnikom Triglava manj, saj je vladi bolj ali manj vseeno, kajti finančni minister bi lep del odpravnine posrkal nazaj v proračun prek davkov.
Ekonomsko gledano bi bila taka odpravnina nekakšna izredna dividenda državi (ki si jo bi bilo sicer treba deliti še z Leničem).
Zato se nekaterim zdi čudno, zakaj se je Lenič odrekel odpravnini in ravnal v nasprotju s trenutno prevladujočim stališčem večine menedžerjev, da jim odpravnine pripadajo, ne glede na razlog za zamenjavo.
