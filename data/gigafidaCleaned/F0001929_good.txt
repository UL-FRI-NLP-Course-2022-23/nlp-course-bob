Ljubljana - Čeprav kaže slovenski gospodarski utrip v jesenskih mesecih sezonski predah ali celo znamenja konjunkturnega ohlajanja (nemara celo zaradi morebitnega zmanjševanja konkurenčnosti), pa močan izvoz ohranja močno povpraševanje in zaloge se še zmanjšujejo.
To izvemo iz novembrske številke Gospodarskih gibanj Ekonomskega inštituta ljubljanske pravne fakultete.
Cene dolgoročno počasi, a vztrajno naraščajo, devizne rezerve pa čedalje bolj zaostajajo za zunanjim dolgom.
Potem, ko je julija in avgusta zaposlovanje upadalo, se je septembra število delovno aktivnih prebivalcev povečalo.
Izračuni sprotnega gibanja brezposelnosti kažejo, da se je oktobra število brezposelnih zmanjševalo po 0,54 odstotka mesečno oziroma 6 odstotkov na leto.
Cene naftnih derivatov in kmetijskih pridelkov so novembra krepko povečale razliko med osnovno in merjeno inflacijo.
Osnovna inflacija, ki je oktobra naraščala po 0,77 odstotka na mesec, se je v novembru povečala na 0,81 odstotka.
Deviz na trgu primanjkuje, ker ostajajo na računih.
Novembra je Banka Slovenije krajši čas ponovno posredovala s tečajem, saj želi pospešiti rast tolarskega tečaja deviz z umirjenih od 0,3 do 0,4 odstotka na mesec nazaj na od 0,5 do 0,6 odstotka na mesec.
V ljubljanski časopisni družbi Dnevnik je od lanskega decembra svoj delež najbolj povečala DZS, in sicer z 1,8 na 26,5 odstotka in tako postala največji delničar Dnevnika.
Čeprav ni več na prvem mestu, med najpomembnejše lastnike še vedno sodi tudi pid Kmečka družba, čigar 25,3-odstotni delež se skoraj ni spremenil, oziroma se je okrepil za 0,3 odstotne točke.
Svoj lastniški delež v Dnevniku so letos povečali tudi Kapitalska družba pokojninskega in invalidskega zavarovanja, in sicer na dobro desetino, BTC in Luka Koper pa na 2,7 odstotka.
Tolikšen je tudi delež družbe Mobitel, ki se je zmanjšal za 0,2 odstotni točki.
Med večjimi institucionalnimi delničarji svojega lastniškega deleža ni spremenila le Slovenska odškodninska družba, ki ji pripada 8 odstotkov delnic.
Dnevnikova delničarja pa sta letos postala tudi Publikum in mariborsko časopisno založniško podjetje Večer.
Prvi ima 2,4-odstotni delež, drugi pa 6,5-odstotnega.
Sicer pa je največji lastnik Večera še vedno pid Infond Zlat, ki ima že 32,2 odstotka delnic te mariborske družbe, to je 2,2 odstotka več kot lani.
V lasti tega pida pa je tudi vseh 18 prednostnih delnic.
Deleža Slovenske odškodninske družbe in pida Triglav steber 1 se od lanskega decembra nista spremenila, prva ima še vedno desetino, drugi pa poltretji odstotek delnic.
Zato pa je Večer letos dobil kar nekaj novih institucionalnih lastnikov.
Poleg Dnevnika so to še družba Talum iz Kidričevega, ki ima 12,6-odstotni delež, hoška tiskarna Leykam, s katero Večer tudi poslovno sodeluje, ima v lasti desetino te medijske družbe, in Publikum, ki nadzira 2,2 odstotka kapitala.
Sicer pa se tudi ta časopisna hiša pripravlja na uvrstitev svojih delnic na borzo.
Po besedah Borisa Cekova so lastniki ta predlog že podprli, tako da naj bi delnice začele na borzi kotirati v prihodnjem letu.
Vitoslav Türk se je pobahal, da je uspešno izvažal presežke električne energije
Izkupiček od prodaje presežkov električne energije na italijanski trg je po Türkovih besedah letos zadoščal tudi za to, da se Elesu ni bilo treba zadolžiti v bankah za izgradnjo nove 400/110 kV razdelilno-transformacijske postaje (RTP) Krško.
Vrednost tega projekta je ocenjena na 4 milijarde tolarjev.
Vlada pa je zanj Elesu odobrila tudi jamstvo v višini dobre milijarde tolarjev.
Glede odpiranja domačega energetskega trga prvi mož Elesa meni, da vsaj v prvih dveh letih njegovega delovanja dramatičnih sprememb pri cenah električne energije ni pričakovati, kot tudi ne pri načinu oskrbe z elektriko.
Pripravljenosti domačih elektrogospodarskih podjetij na odpiranje trga pa je poudaril, da trg z električno energijo ni mačji kašelj.
Takšno izkušnjo so že imeli naši italijanski sosedje, ki so svoj energetski trg odprli pred dvema letoma.
V pričakovanju, da se bo električna energija po odprtju trga pocenila, so za leto 2001 pripravili določene uredbe, po katerih lahko kupci kupujejo elektriko tudi zunaj Italije.
Ko so spoznali, da ta uredba ni dobra, ker povzroča rast cen, so jo preklicali, pravi Türk.
»Zato si pri nas nihče ne dela utvar, da odpiranje trga ne bo prinašalo obilice sprememb, ki jih bo morala država s svojo regulativo znati krmiliti.
Ni pa možno napovedovati, kakšni bodo vladni mehanizmi, ker preprosto ni mogoče razumeti, kaj se bo na trgu dogajalo,« je poudaril Türk.
Do leta 2003, ko se bo slovenski trg odprl tudi za električno energijo iz tujih elektrarn, pa je po Türkovem mnenju največ, kar lahko naredimo, da plasiramo domače presežke električne energije v tujino.
V zadnjem četrtletju letošnjega leta so proizvodna podjetja že pooblastila Eles, naj presežke, ki jih ni mogoče prodati doma, skuša prodati sosednjim sistemom, predvsem v Italijo, kjer so cene najvišje.
Te dejavnosti po zagotovilih Elesovega vodstva tečejo v skladu z dogovorom in ta je podlaga, na kateri je mogoče prihodnje leto začeti tudi intenzivnejše tržne aktivnosti v ostalih delih Evrope.
V odgovor na vprašanje, zakaj ne bi pocenili stanovanj, ki jih ne morejo prodati, so naši vrli graditelji razvili nove ekonomske teorije
Podatki o zunanjetrgovinskem prometu Republike srbske v devetih mesecih kažejo, da je prva partnerka te entitete ZR Jugoslavije, od koder je bilo uvoženega za 306,7 milijona mark blaga, na drugem mestu so slovenski izvozniki s 164,6 milijona mark, medtem ko je Hrvaška z 89,6 milijona mark na petem mestu.
Bosanski Srbi prav tako največ izvažajo v Jugoslavijo: v devetih mesecih letos so izvozili za 209,2 milijona mark blaga, na drugem mestu je Italija, sledi Nemčija, Slovenija je s 17,3 milijona mark četrta in Hrvaška z 12,3 milijona peta.
