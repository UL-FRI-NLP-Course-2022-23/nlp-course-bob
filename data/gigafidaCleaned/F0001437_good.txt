Sredi ceste je stal mož z mačeto in se smehljal.
Na robu sta sedela še dva, prav tako z mačeto in tudi ta dva sta se smehljala.
Kajti na Fidžiju so ljudje nasmejani, tudi če imajo v rokah mačeto.
Potem je oni s srede ceste dvignil svoje rezilo in z enim samim zamahom odsekal glavo lepemu, zrelemu kokosu, da ni niti štrcnilo.
Umetelno ga je postavil pokonci, pomeril in mu odrobil še vrhnjo lupino in takrat je lahno pljusknilo čez.
Prizor, ki me je spomnil na recepture, ki jih je s tolikšno ljubeznijo opisoval Blaž Ogorevc, po novem maskota Škofje Loke, kot slišim, in če bo kdaj zaradi raztresenosti umrl, ga bodo nagačili in postavili na most zraven tistega zamurca.
V skladu z občutljivo Blaževo naturo pa je bil recept seveda tisti z mlado opico, ki jo privežejo na baobab, odsekajo vrhnji del lobanje in notri zamešajo jajček iz bližnjega gnezda rajske ptice ter pustijo, da vse skupaj zakrkne na soncu.
In zmeraj znova se je debata razvnela ob vprašanju, ali je treba opico privezati z obrazom k deblu ali tako, da te gleda v oči, in Blaž je s sijočim obrazom zagotavljal, da bi jo on pojedel iz oči v oči.
Ker sem imel že nekaj namigov , da se ni treba kar tako ustavljati sredi ceste, sem samo priprl okno in vprašal, za kaj gre.
Široko nasmejani mačetar je rekel, če bi lahko slikal njegovo hišo in sploh bi se rad spoznal z nami.
V bližini ni bilo videti nobene hiše in tudi vasi ne, zato sem znanstvo vljudno zavrnil in silno se nam mudi in čakajo nas v Nadiji in podobno.
Premakniti se ni dalo nikamor, ker je eden še zmeraj odločno stal pred avtomobilom in ne moreš kar tako povoziti človeka samo zato, ker te je strah.
Potem je povlekel na dan zamaščeno beležko in dejal, da pravzaprav zbirajo denar za vaški vodovod in da so do zdaj še vsi turisti, ki so se peljali mimo, nekaj dali.
V zvežčiču je bilo z okorno roko nekaj napisano in zraven številke, da bi videl, koliko se da.
Skozi režo sem mu ponudil dvajset dolarjev, tisti pred avtom je še enkrat zamahnil z mačeto in polovica kokosa se je odkotalila po cesti, drugo polovico pa je stlačil skozi okno na pokušino.
Potem smo se lahko odpeljali dalje.
Še prej pa nas je vodja opozoril, da nas bodo na cesti ustavljali še drugi nabiralci in da naj njim nič ne damo.
Tisto so goljufi, veste , in to vam povem samo zato, ker sem vaš prijatelj.
Ustavil nas ni nihče več.
Najbrž zato, ker je bilo že poldne in takrat se ne stoji ob prašni cesti, ampak se sedi v senci in se pije - da, pravilno ste uganili!
Tailevu hotel stoji na gričku in ga imamo samo za sebe.
Nikogar ni.
Mimo nas tiho drsijo gospe v kolonialnih oblekah in gospodje prižigajo pipe.
Temna služinčad jim streže.
Tako se mi zdi.
Ledua pa ni služinčad.Vpraša, kaj bomo za večerjo, potem pa naredi po svoje in je odlično.
Doma je z zunanjih otokov in je tisti tip Fidžijcev, ki so bolj podobni prebivalcem Tonga.
Malo se zasanja, ko pravi, kako je na njenem otočku, kako prihajajo v zaliv delfini in kiti .
Ampak tam ni bilo nič zaslužka, ona pa ima dvanajstletno hčerko, ki živi pri teti v Suvi.
In moža je odposlala, ker ni bilo z njim nič, ona pa se uči in bo najbrž delala kakšno šolo, sedi za mizo in je globoko sklonjena nad zvezek, svinčnik drži čisto pri špici in za boljšo koncentracijo si grize jezik.
»To je tudi res,« je rekel in z očmi diskretno preveril, kako ozek je njen pas.
»Še kar gre,« je pristavil.«
