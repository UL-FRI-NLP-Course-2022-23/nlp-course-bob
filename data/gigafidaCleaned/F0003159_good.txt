rejšnji torek je odšla gospa Vincenza, Vincenza Enea, ki so ji rekli kar Senca, največkrat pa Njegova senca.
Ugasnila je pri dvainosemdesetih, samo tri dni preden so sodniki v Perugii objavili razsodbo o nasilni smrti novinarja Mina Pecorellija pred dvema desetletjema in oznanili, da ni nihče kriv, predvsem pa je nedolžen On, Giulio Andreotti, ki mu je gospa Vincenza celega pol stoletja zvesto služila kot tajnica.
Samo ona je, morda, poznala vso resnico.
Tako, kakršno so odkrili sodniki, ali pa drugačno, saj je vseeno.
Samo ona, ki je pet desetletij čuvala Njegove skrivnosti, se mu je upala reči »capo« in ne predsednik ali častiti, kot so mu rekli drugi.
Malo mu je zamerila, ker jo je na stara leta, pri skoraj osemdesetih, odpustil, a si ji tega ni upal povedati v obraz; zato ga ni zagovarjala, vendar tudi nobene skrivnosti ni izdala.
Mislim, da se ni zapletal z mafijo, je rekla v enem zadnjih pogovorov, o procesu v Perugii pa, da bo njenemu šefu gotovo Bog pomagal.
V evidenco začasne uprave ZN na Kosovu prijavljenih 121 slovenskih podjetij - Slovenija še ni povedala, koliko bo komu dala
Tudi Color iz Medvod se ni prijavil v bazo podatkov civilne uprave ZN na Kosovu, vendar že posluje s tamkajšnjimi partnerji in namerava navzočnost v pokrajini še okrepiti.
Zdaj izvažajo tja prek hčerinskega podjetja Color trade v Skopju, večjim poslovnim partnerjem pa neposredno.
S potencialnimi kosovskimi partnerji se te dni dogovarjajo tudi o možnem vlaganju.
Druge države na območju nekdanje SFRJ so za Color dolgoročno gledano prav tako pomembni trgi.
Tako imajo tudi v BiH hčerinsko podjetje Color trade Sarajevo (njen v vojni porušeni proizvodni obrat je obnovljen).
Kupcem v Albaniji, Bolgariji in Romuniji zdaj prodajajo s posredniki, a v bližnji prihodnosti nameravajo sami raziskati ta trg in izrabiti tržne niše.
V ljubljanski Kolinski pravijo, da niso ne z GZS ne z ministrstva za ekonomske odnose in razvoj dobili formularja za evidenco podjetij, ki želijo sodelovati pri projektih na Kosovu.
Vendar so v stiku z našim veleposlaništvom v Skopju in prek njih z začasno upravo ZN na Kosovu.
Julija so začeli v pokrajino izvažati po treh prodajnih kanalih, in sicer zlasti otroško hrano - največ je prodajo z lastnim podjetjem v Skopju (za 300 tisoč mark, z dvomesečnim plačilnim rokom), za proizvode, ki jih tja prodajajo po nekdanjem zastopniku in podjetju Salmon (otroška hrana, juhe in izdelki iz programa Knorr), pa dobijo vnaprejšnje plačilo (200 tisoč mark).
Za Kolinsko postaja torej Kosovo zanimiv prodajni trg, medtem ko se na preostalo območje ZRJ še ni vrnila.
Je pa zato ostala opazno navzoča v Makedoniji (dosega 90 odstotkov prometa iz leta 1988), BiH in na Hrvaškem (polovico nekdanjega prometa).
V Štipu ima podjetje, ki štiri petine proizvodnje izvozi v Zahodno Evropo, v BiH proizvajajo dodatke jedem, ob razpadu SFRJ so ustanovili predstavništva v Zagrebu, Beogradu, Sarajevu in Skopju, v Bolgariji, Romuniji in Albaniji tržijo svoje proizvode prek ekskluzivnih razpečevalcev, nameravajo pa še naprej vlagati v JV Evropi (zlasti v Makedoniji), ravnokar pripravljajo štiri idejne projekte.
Slovenska izvozna družba (SID) za zdaj ni spremenila zavarovalne politike za države jugovzhodne Evrope.
Posle v teh državah zavarujejo, razen v ZRJ.
Državna komisija za pospeševanje izvoza je sicer na prvem sestanku po poletnih počitnicah razpravljala o Paktu stabilnosti za jugovzhodno Evropo, ni pa spremenila dosedanjega stališča glede ZRJ, se pravi tudi Kosova.
Predsednik uprave SID Marjan Kramar (na fotografiji) pravi, da v bližnji prihodnosti ne bo sprememb pri zavarovanju poslov, bo pa izdajala jamstvo za dobro izvedbo del, če bodo naša podjetja sklepala posle s kosovskimi partnerji in bodo jamstvo želela.
Kramar dodaja, da tudi druge družbe za zavarovanje izvoza, članice Bernske unije, za zdaj - vsaj formalno - poslov v ZRJ ne zavarujejo.
Sicer pa se bo komisija za pospeševanje izvoza najbrž spet sešla kmalu po delovnem omizju pakta stabilnosti za gospodarsko obnovo, ki bo čez deset dni v Bariju.
Iskraemeco je prejšnji mesec začel izvažati na Kosovo manjše količine svojih izdelkov, in sicer s posredniki v Sloveniji, ki skrbijo za plačilo in zavarovanje.
V evidenco interesentov za izvedbo projektov na Kosovu pa se niso prijavili, ker tudi niso bili povabljeni.
So pa države jugovzhodne Evrope njihov tradicionalni trg, na katerem so zastopani in na katerem želijo ostati tudi dolgoročno.
Kar zadeva projekte za obnovo v državah na območju nekdanje SFRJ, pa niso zadovoljni s svojim položajem, saj slovenska podjetja ne smejo sodelovati pri projektih, ki jih financira EU, v Pharovih pa bi sicer imeli omejene možnosti za to, a teh projektov za zdaj ni.
Tako si posle na tem območju zagotavljajo povsem sami - z mešanima podjetjema v BiH in enim na Hrvaškem ter s pogodbenimi partnerji v Makedoniji, Črni gori in Romuniji.
