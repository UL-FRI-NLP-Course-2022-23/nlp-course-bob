Seveda je tovrstno glasovanje le eden od številnih odzivov festivala, za katerega so organizatorji na včerajšnji tiskovni konferenci ob zaključku zatrdili, da je v vseh pomenih presegal primorski prostor.
Kar 45 prireditev si je ogledalo nekaj manj kot deset tisoč ljudi, od tega 29 večernih gledaliških (okoli štiri tisoč gledalcev) in 16 uličnih predstav (nekaj čez pet tisoč).
Na festivalu so si privoščili štiri premiere, eno lastno produkcijo in štiri soprodukcije (od slednjih eno mednarodno).
To je v enem mesecu toliko, kolikor zmore povprečno slovensko gledališče v vsem letu.
Prav zato so po ugotovitvah Primoža Beblerja, umetniškega vodje festivala, promovirali idejo »umetniške tolerance«, prakse, ki je nujna na območju brez poklicnega gledališča.
Premierni program je obsegal sodobno repliko na antično tragedijo (Filoktet), srednjeveško burko (Burka o doktorju Petelinu), ekspresionistično dramo (Črne maske), realistično monodramo (Devetsto) in raziskovanje igralskega laboratorija (Stalker).
