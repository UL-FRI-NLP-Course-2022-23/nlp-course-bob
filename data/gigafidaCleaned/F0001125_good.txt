H končni oceni pri predmetu na maturi poleg eksternega dela prispeva še interni del ocenjevanja.
Vsi predmeti na maturi z redkimi izjemami imajo interni del ocenjevanja, ki praviloma k skupni oceni prispeva do 20% oz. 25% točk (Bahovec (ured.) 2000, str. 19 46).
Ko so zbrane vse točke, eksterne in interne, za vse kandidate v Sloveniji, se določi enotna meja za ocene: zadostno, dobro, prav dobro in odlično.
Ob ustrezni zanesljivosti izpitnih nalog in objektivnosti zunanjega ocenjevanja je merilo znanja enotno za vse kandidate.
Nobena sofisticirana tehnologija zunanjega preverjanja ne more nadomestiti dobrega poučevanja.
Učitelji so tisti, ki usmerjajo proces učenja, ki pri učencih razvijajo pojme, ki z internim preverjanjem in ocenjevanjem dajejo poudarek učnim vsebinam ter učence pripravljajo na eksterne preizkuse, ki oblikujejo in posredujejo povratno informacijo (ki naj bi imela formalno vlogo) učencem in njihovim staršem.
Zbrani so podatki vseh šestih matur od leta 1995 do leta 2000 (Maturitetna letna poročila in podatki Rica).
V analizi so v spomladanskih rokih mature zajeti predmeti: slovenski jezik s književnostjo, matematika, angleški in nemški jezik na obeh ravneh, iz izbirnega dela pa naravoslovni predmeti: fizika, biologija in kemija ter družboslovna: sociologija in psihologija.
Zajeti so vsi predmeti z velikim številom kandidatov, ki so v vseh šestih letih imeli interno ocenjevanje.
V nadaljevanju so izračunani korelacijski koeficienti med internimi točkovnimi ocenami pri spomladanskih maturah in pisnimi deli spomladanskih matur ter korelacijski koeficienti med ocenami učiteljev predmetov v 4. letniku in ocenami na spomladanskih maturah.
Vsi korelacijski koeficienti so pri vseh predmetih in v vseh šestih letih na spomladanskih maturah pozitivni.
Koeficienti so pri vsakem predmetu v vseh letih nižji med interno točkovno oceno in pisnim delom v primerjavi s koeficienti izračunani med oceno učitelja predmeta v 4. letniku in oceno na maturi.
Računanje korelacijskih koeficientov po mojem mnenju ni najboljše merilo za prikazovanje soodvisnosti internih in eksternih ocen.
Pri internem ocenjevanju predmetni učitelj lahko svojim učencem zavestno podeli boljše ocene.
Če bi na primer učitelj vsakemu svojemu učencu pri interni oceni podelil za eno oceno višjo vrednost kot jo bo dosegel na maturi, bo izračunani korelacijski koeficient idealen, +1.
Visok koeficient bi izražal nepristranskost učitelja do svojih kandidatov, kazal pa bi varljivo sliko in zameglil dejstvo o previsoko ocenjenem znanju pri internem ocenjevanju.
