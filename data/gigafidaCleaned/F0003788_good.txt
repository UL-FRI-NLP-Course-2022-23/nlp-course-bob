Ob vrsti "enoznačnih" ("samo dobri" policaji in "samo zli" kriminalci) likov, ki v večini primerov delujejo zgolj kot ozadje "ponorelega sveta", Leonardovi junaki premorejo izjemno stopnjo verističnosti, temeljni pogoj za to pa je Leonardova pisateljska tehnika, ki jo v tradiciji "trde" kriminalke lahko primerjamo s pisavo Raymonda Chandlerja, po izjemnem občutku za detajle pa z morda največjim realistom druge polovice 20. stoletja Raymondom Carverjem.
Predvsem gre za natančen in racionalen slog, očiščen vsega, kar ni nujno potrebno za razvoj zgodbe in psihološki oris junakov.
Osnovno sredstvo za dosego tega cilja je vztrajanje na uporabi dialoga, ki je tako pristen, da se Leonard v zadnjem desetletju vztrajno brani novinarskih vprašanj, ali nemara pohaja po svetu s prižganim snemalnikom.
Drugo, še pomembnejše pripovedno sredstvo je nenehna menjava pripovedne perspektive: romanov ne pripoveduje "zunanji" tretjeosebni pripovedovalec, pač pa liki sami, tako da bralec o dogodkih, njihovih namenih in čustvovanju dobi večplastno podobo, v zgodbo se potopi takorekoč z vseh strani.
Omenjeni sredstvi sta obenem temelj suspenza, ki v Leonardovi prozi prav v ničemer ne zaostaja za najžlahtnejšo tradicijo žanra: s prav enako prepričljivostjo, s katero nam avtor odkriva notranje vzgibe svojih junakov, nam njihove namene - s prehodi na drugega pripovedovalca ali z zamenjavo miljeja - tudi umetelno prikrije, s tem pa gradi dramaturgijo pripovedi do vrhunca, ki šele v razpletu razkrije svojo logiko.
