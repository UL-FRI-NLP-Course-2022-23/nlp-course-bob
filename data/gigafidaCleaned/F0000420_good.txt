Ljubljana - Zemeljski plin iz transportnega omrežja se je s 1. novembrom podražil za štiri odstotke na 41,07 tolarja za kubični meter.
Vzrok za podražitev je porast tečaja ameriškega dolarja in evra.
Plinska družba Geoplin je ceno tega energenta tokrat prvič spremenila v skladu z modelom, ki ji ga je vlada predpisala v drugi polovici oktobra.
Nove cene zemeljskega plina veljajo za industrijske odjemalce in distributerje v nabavi, medtem ko dražji zemeljski plin vsaj za zdaj ne bo obremenil gospodinjstev.
Naslednjo spremembo cen je v skladu z modelom pričakovati 16. novembra.
London - Čisti dobiček skupine Royal Dutch Shell, druge največje zasebne naftne družbe na svetu, je zaradi višjih cen surove nafte in zemeljskega plina ter nižjih stroškov v tretjem četrtletju v primerjavi z enakim obdobjem lani porasel za rekordnih 80 odstotkov na 3,254 milijarde dolarjev.
V tretjem četrtletju je cena surove nafte v Londonu znašala 30,40 dolarja za sod, medtem ko je bilo v enakem lanskem obdobju treba za sod v povprečju odšteti 20,64 dolarja.
Zemeljski plin se je v tem času v ZDA podražil za 75 odstotkov, v Veliki Britaniji pa za 90.
Banka SKB je v prvih devetih mesecih letos dosegla tudi bistveno manj prihodkov od čistih obresti - skupno jih je bilo za 4,1 milijarde tolarjev, kar je 14,2 odstotka manj kot v enakem obdobju lani.
Padec obrestnih prihodkov so pojasnili z zmanjšanjem obsega kreditiranja in nižjo obrestno maržo, ki sta posledici v letu 1999 pričete prekvalifikacije naložb.
Ustavno sodišče, ki je v omenjenem primeru razsodilo v prid Vina Brežice, je s tem potisnilo v kot vse prave pridelovalce cvička, ki imajo za trg pripravljenih blizu dva milijona litrov omenjenega vina tradicionalnega poimenovanja.
Ustavno sodišče je namreč sprejelo pobudo za začetek postopka za oceno ustavnosti in zakonitosti tistih delov pravilnika o vinu, ki se nanašajo na oznako priznanega tradicionalnega poimenovanja cviček.
Izvrševanje pravilnika pa je do končne odločitve sodišča zadržano.
V podjetju Vino Brežice seveda želijo še naprej v svoji kleti v Brežicah (ki ne leži znotraj meja vinorodnega okoliša Dolenjska) pridelovati vino cviček in ga tudi označevati z oznako priznanega tradicionalnega poimenovanja.
To pa bi nedvomno zavajalo porabnike in vnašalo zmedo glede geografskega porekla vina, ker to ne ustreza pogojem za navedbo vinorodnega okoliša Dolenjska in bi bila tudi v nasprotju z zakonom o vinu ter z zakonodajo Evropske unije s področja vina.
Ta za vina z geografskim poreklom predpisuje obvezno oznako pridelovalnega območja.
