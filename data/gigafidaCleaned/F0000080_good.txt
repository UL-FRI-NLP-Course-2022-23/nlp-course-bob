Lani visoka gospodarska rast novih članic EU, ki jo je spodbudilo sovpadanje cikličnega okrevanja domačega povpraševanja, izboljšanja gospodarskih razmer v mednarodnem okolju ter pozitivnih učinkov vstopa v EU, se letos v povprečju umirja.
V primerjavi z državami na evro območju je bila v naših pomembnejših trgovinskih partnericah iz te skupine držav (Poljska, Češka, Madžarska) dinamika rasti na medletni ravni v prvi polovici leta nekoliko drugačna, saj je upočasnitvi v prvem četrtletju 2005 v drugem sledila okrepitev, spodbujena predvsem z visokimi realnimi rastmi izvoza.
Najvišjo gospodarsko rast je med temi državami v prvi polovici leta dosegla Češka (4,9 % medletno), tako da so se tudi napovedi za leti 2005–2006 izboljšale (gl. Tabelo 1).
Za Madžarsko in še zlasti za Poljsko pa so bile napovedi za obe leti popravljene navzdol, predvsem zaradi nižje gospodarske rasti od pričakovane v prvi polovici leta 2005 (3,8 % oziroma 2,4 % medletno).
Napoved realne rasti bruto plače na zaposlenega za leto 2005 (3,2 %) upošteva podatek SURS o medletni realni rasti bruto plače na zaposlenega v prvih sedmih mesecih 2005 (4,0 %) in na medletni ravni bolj umirjeno rast plač v preostanku leta.
Realna rast bruto plače na zaposlenega bo tako približno na ravni ocenjene rasti produktivnosti v letu 2005, kar pomeni, da bo ostala v makroekonomsko zdržnih okvirih.
V zasebnem sektorju bo rast bruto plače v letu 2005 hitrejša in bo dosegla okoli 3,8 %, v javnem sektorju pa bo predvidoma okoli 1,6-odstotna.
Na rast bruto plače v zasebnem sektorju vpliva uskladitev iz »Dogovora o politiki plač v zasebnem sektorju za obdobje 2004 in 2005«.
V javnem sektorju bo rast bruto plače na zaposlenega v letu 2005 rezultat julijske uskladitve v višini 2 %, dogovorjene med socialnimi partnerji v zakonu o spremembah in dopolnitvah zakona o sistemu plač v javnem sektorju, napredovanj in 3-odstotnega povečanja plač v dejavnosti izobraževanja, kot izhaja iz Aneksa h kolektivni pogodbi za dejavnost vzgoje in izobraževanja.
