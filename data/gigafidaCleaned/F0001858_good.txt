Počasi a z gotovostjo prihajajo časi žepnih osebnih računalnikov.
Prve korake v to smer lahko prav zdaj opazujemo pri mnogih proizvajalcih.
Pojavljajo se v oblikah ročnih osebnih računalnikov (Windows CE) ali elektronskih rokovnikov.
Med slednje bi lahko uvrstili tudi enega najpopularnejših tovrstnih izdelkov - Pilot - predvsem po modemih znanega proizvajalca USRobotics.
Različicama Pilot 1000 in 5000, ki se po celem svetu uspešno prodajata že dobro leto, se je nedavno pridružil še nekoliko izpopolnjeni Palm Pilot.
Poglavitna novost, ki jo opazimo že na prvi pogled, je možnost osvetljave ekrana, ki so jo uporabniki starih pilotov pogosto pogrešali.
Različica Personal Edition se v ostalih lastnostih bistveno ne razlikuje od Pilota 5000, prav tako vsebuje 512 KB RAM, sistem pisanja, ki je bil pogosto predmet kritik, je še vedno enak...
Palm Pilot Professional Edition je poleg vsega opremljen z 1 MB RAM, proizvajalec pa je pri tej različici veliko pozornosti posvetil tudi dostopu do interneta in branju elektronske pošte.
Kmalu nam bo na voljo analogni modem, ki je že izdelan - nekaj težav trenutno predstavljajo A-testi v evropskih državah, USRobotics pa razvija tudi vmesnik za GSM.
