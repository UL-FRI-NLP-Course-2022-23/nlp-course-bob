Bruselj - V Nemčiji in Španiji kljub opozorilom znanstvenikov očitno niso storili dovolj, da bi preprečili izbruh bolezni »norih krav«, je v posebni izjavi ob odkritju prvih primerov govejega encefalitisa v obeh članicah Unije, kjer so bili prepričani, da so obvarovani pred ujmo sodobne živinoreje, poudaril evropski komisar za zdravje in varstvo potrošnikov David Byrne
Irskega komisarja so še posebej zbodle trditve nekaterih nemških politikov, da so v Bruslju odgovorni za pojavljanje bolezni »norih krav« v Nemčiji.
Svetoval jim je, naj raje zagotovijo dosledno uveljavitev vseh ukrepov, ki so jih sprejeli v Uniji, da bi zaščitili porabnike, posebno pozornost pa je po njegovem treba posvetiti odstranitvi rizičnih živalskih organov iz proizvodnje hrane za ljudi in živali.
Opozoril je, da sta bili prav vladi v Madridu in Berlinu med tistimi v Uniji, ki so redno nasprotovale sprejemu najpomembnejših zakonodajnih aktov o zmanjšanju nevarnosti epidemije BSE.
Bruseljska komisija se je že leta 1997 zavzela, naj iz proizvodnje človeške in živalske hrane izločijo vse organe, ki lahko prenašajo bolezen »norih krav« (možgani, hrbtenjača, oči, vranica in deli črevesja), toda predlog je bil vselej zavrnjen, je izjavil komisar Byrne in še, da se tudi junija letos ravno Nemčija in Španija nista strinjali s ponovno pobudo za odstranitev potencialno nevarnih delov živalskih trupel iz predelave, vendar je bil ta ukrep, ki velja od 1. oktobra dalje, sprejet zaradi podpore drugih članic Unije.
