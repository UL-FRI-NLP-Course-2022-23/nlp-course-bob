Že zdaj so določeni osnovni okviri državnega proračuna: ta naj bi tako znašal predvidoma bilijon tolarjev, neuradno pa se govori že o 1070 milijardah tolarjev.
Kot so se odločili na prvem sestanku, naj bi bile prednostne naloge, ki jih bo vlada poskušala uresničiti v okviru proračuna 2000, tehnološka posodobitev, povečevanje zaposlenosti v gospodarstvu, regionalni razvoj in kmetijska reforma.
Ljubljana - Liberalna demokracija je že pred počitnicami - v strogi tajnosti - pripravila nadaljnjo strategijo glede morebitnih sprememb volilne zakonodaje.
Tako naj bi se v vrhu stranke odločili, da bodo poskušali skupaj z drugimi strankami priti do dogovora o vsebini sprememb volilne zakonodaje do oktobra, od takrat naprej pa naj bi bila zanje ta zgodba končana.
Ob prvem glasovanju o večinskem volilnem sistemu po izteku omenjenega roka naj bi slednjega zato, da se eno leto pred volitvami ta razprava konča, podprli.
Pa četudi uvedbe večinskega volilnega sistema sicer ne podpirajo.
Špitalič - Člani vladne komisije za popravo krivic Janez Černej, Ivan Pučnik, Anton Šemrl in Janez Lukač (predsednik) so si v Žički kartuziji in še na nekaterih krajih v dolini sv. Janeza v neposredni bližini Špitaliča včeraj ogledali domnevna grobišča po vojni ubitih ljudi.
Nanje jih je opozoril 37-letni domačin Stanko Novak, ki trdi, da je za zidovi Žičke kartuzije, v bližnjih ribnikih, Portovcu, rovih nekdanjih rudnikov na Stranicah, Jerneju in še marsikje v okolici Konjic v skupnih grobiščih še vedno zakopanih in s tem zamolčanih na tisoče žrtev povojnih pobojev.
In da je nekaj okostij žrtev že izkopal sam.
