Ajmo u Mkdonalds,« me je končno prepričal kolega Prizrenčan, potem ko se dolgo nisva mogla odločiti, kam na kosilo.
Bil je to zanimiv McDonalds z neobritim uslužbencem, brez stranišča in brez stolov; pravzaprav pločevinasta baraka, kjer je podjetni Albanec pleskavice preimenoval v hamburgerje, nad vhod pa pribil napis, ki je kar najbolje spominjal na ameriški vzor.
Tega leta, 1989, je bilo ime McDonalds posebej v modi.
Samo leto poprej so v Beogradu odprli njegovo prvo restavracijo na Balkanu, s katero je jugoprestolnica dobila dodaten povod za šopirjenje.
Razumljivo, prejeli so vstopnico v civilizacijo in veliki nevoščljivosti gre zasluga, da so si jo v odročnem Prizrenu odločili stiskati kar sami.
Pri McDonaldsu obtožbe seveda zanikajo.
Posebej neradi slišijo besedo fast-food: »Smo restavracija s hitro postrežbo in ne s hitro prehrano,« sta mi odvrnila Turk in Krzystof Klapa, McDonaldsov predstavnik za javnost na Poljskem.
V veliki meri imata prav.
Medtem ko v McDonaldsu nasproti znamenitega Wall Streeta res velja le hitrost - tam brokerji ob goltanju opoldanskega cheesburgerja živčno strmijo v borzno tečajnico nad prodajnim pultom - boste v Moskvi doživeli vse kaj drugega.
Čeprav zmrzovanja v vrstah pred vrati že nekaj časa ni več, pa Rusi McDonaldsa še vedno ne pojmujejo kot fast-food.
Ob velikem pomanjkanju cenejših restavracij kosila pod dvajsetimi dolarji v mestu praktično ni, družine sem hodijo na nedeljska kosila.
Zato so pladnji neprimerno bolj obloženi kot drugod, ob slovansko zateglih pogovorih pa se za nekaj časa pozabi.
Neredko se na mizi pojavi steklenica vodke, ki jo družbici uspe pretihotapiti v lokal.
Videl sem gosta, ki je v »fast-foodu« celo zaspal.
