Poleg obstoječih treh blokov (združene liste, liberalne demokracije in razcepljene desnice) bi kazalo vpeljati še četrti, demokratični blok, ki bo nastopal kot demokratična fronta, neodvisna od obstoječih političnih zavezništev.
Demokratični blok mora povezati politične skupine, ki so usmerjene v razvoj ter se naslanjati na pobude civilne družbe.
Demokratični blok bi moral obsegati politične in interesne skupine od levice do desnice na temelju alternativnega programa neoliberalnemu projektu.
Te skupine bi torej bile: delavska stranka, progresivni del levice, demokrati, drobna buržoazija, podjetniki, usmerjeni v razvojne investicije in pripravljeni na sprejemanje dela rizika, krščanski socialisti, kmetje ter tisti deli civilne družbe, ki se ukvarjajo z razvojem na principu stalnih inovacij (vzorni primer je seveda Slovenski razvojni svet).
Ključni programski premik, ki ga zastopa tako oblikovani demokratični blok, je premik iz redistributivne v produktivno paradigmo, temelječo na kooperativni tekmovalnosti majhnih in srednjih podjetij, organiziranih regionalno in ob vladni podpori.
Aktivno partnerstvo med vlado in ekonomijo predstavlja prelom z neoliberalnim projektom, fleksibilna majhna in srednja podjetja pa izhod iz masovne, rigidne fordistične proizvodnje.
Nadzor nad javnimi financami in delom vlade, nad trdno določenimi pogoji dostopa do kapitala zagotavlja poleg državnih institucij politično organizirana civilna družba.
