Čeprav se zdi, da dr. Smrekar misli, kot da se bo z njim vse začelo na novo, pa je za kolikor toliko uspešno sanacijo ansambla potrebna natančna diagnoza vseh bolezni, sicer ne veš, kaj bi dobrega počel.
V tem smislu se zdi direktorjev nastop na temo »stanje v SNG Operi in baletu - temeljni problemi« na moč aktualen, a predvsem za hišo samo, medtem ko se bo morala javnost zadovoljiti s tistim, kar bo ansambel v resnici pokazal na odru.
Od tistega, o čemer je govoril dr. Smrekar, do kvalitetnih predstav pa je očitno še dolga pot.
Čeprav se zdi odveč ponavljati ali razgrinjati vse podrobnosti z nastopa dr. Boruta Smrekarja in Tomaža Rodeta, pa ostaja vtis, da bo težko doseči predvsem notranje uskladitve v ansamblu, zlasti ker so razmere za delo, milo rečeno, slabe (operni zbor vadi v ženski garderobi, orkester vedno le v orkestrski jami, balet gostuje v Kazini, ki nima urejenih garderob ipd.).
Kot kaže, bodo gradnjo prizidka k operi začeli šele poleti 2000.
Predstavitev del slovanskih in novejših francoskih skladateljev bo rdeča nit letošnjega 5. mariborskega festivala komorne glasbe Glasbeni september.
Na festivalu, ki je prerasel v eno najpomembnejših tovrstnih prireditev pri nas, bo kljub nekaterim težavam sodelovala vrsta vrhunskih umetnikov, program pa bo potekal še v Slovenj Gradcu, Celju, Ljubljani, na Ptuju, Svetih Gorah in gradu Podsreda v Kozjanskem parku.
Uvodni nastop v mariborski stolnici bo 7. septembra pripadel zasedbi Shola Cantorum z dirigentom Tonetom Potočnikom.
Izvedli bodo gregorijanski koral Cerkveno leto, Potočnik pa bo večer zaključil kot organist s štirimi deli G. Frescobaldija.
V naslednjih dneh bodo nastopili oboistka Clara Dent, pianist in violinist Arvid Engegard, ki je s slovitim kvartetom Orlando gostoval že po vsem svetu, ter pianistki Silke Avenhau in Jasminka Stančul.
