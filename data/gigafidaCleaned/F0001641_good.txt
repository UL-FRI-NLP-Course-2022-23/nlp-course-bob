Marko Bitenc operiral kar na slepo?
V času obširne predstavitve kulture zahodne Afrike bodo v Cankarjevem domu predvajali tudi kratek cikel petih afriških filmov, ki prihajajo iz Senegala in Malija.
Afriška kinematografija se je v primerjavi z drugimi kontinenti začela najbolj pozno razvijati.
Čeprav ima severni del Afrike daljšo kinematografsko tradicijo, je prvi film, ki so ga posneli afriški filmski ustvarjalci južno od Sahare, nastal šele leta 1953.
Danes so najbolj znana imena afriške kinematografije Ousmane Sembčne, Djibril Diop Mambéty ter kot ena redkih režiserk Safi Faye, vsi iz Senegala, Idrissa Ouedraogo in Gaston Kaboré iz Burkine Faso, Med Hondo iz Mavretanije, Souleymane Cissé iz Malija, Godwin Mawuru iz Zimbabveja ter Michael Hammon iz Južnoafriške republike.
Njihovo ustvarjanje je bilo mogoče nekoliko bolje spoznati pred štirimi leti v veliki kinotečni retrospektivi afriškega filma.
Takrat so že predvajali filma Guimba o strmoglavljenju tipičnega afriškega tirana in klasični senegalski film Xala iz leta 1974 o poslovnežu, ki ga je doletela xala - prekletstvo impotence.
Med ostalimi tremi filmi si bo premierno mogoče ogledati dokumentarec Bamako sigi kan režiserja Manthia Diawara, v katerem se avtor vrne iz tujine v rojstno mesto Bamako, prestolnico Malija, in prijatelje iz otroštva sprašuje, kako sprejemajo globalizacijo.
Iz Malija prihaja tudi debitantski film Assana Kouyata.
Režiser v filmu prikazuje mešanje starodavnih afriških ritualov z modernimi socialnimi, medicinskimi in tehničnimi dosežki.
Cena odpuščanja je debitantski film Mansoura Sora Wada.
Scenarij filma temelji na starodavni senegalski legendi o življenju v ribiški vasici, ki jo zajame slabo vreme in megla.
Zato ribiči ne morejo na morje in vasico zajame kriza.
Meglo bi moral pregnati vrač, vendar jim noče pomagati, dokler mu ne dajo za ženo vaško lepotico Maxoye.
