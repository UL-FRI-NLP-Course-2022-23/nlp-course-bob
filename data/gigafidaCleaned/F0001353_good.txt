Kaj imajo skupnega ZDA in Slovenija?
V današnjem svetu so ZDA edina supersila, njihova gospodarska, politična, predvsem pa vojaška prevlada je zelo izrazita.
Same sebi so pogosto dovolj, po svetu pa nanje gledajo različno.
Nekateri jih častijo, drugi sovražijo.
Za nekatere so obljubljena dežela, za druge poosebljenje hudiča.
Nihče pa jih ne more prezreti.
Tudi največji in najbolj zapriseženi ameriški sovražniki dajejo intervjuje ameriškim časopisom in revijam, če hočejo, da se njihov glas sliši.
Za gospodarstvenike, kulturnike, znanstvenike in vse druge mednarodni uspeh pomeni predvsem uspeti v Ameriki.
Slovenija je ne samo majhna, ampak tudi - razen za svoje prebivalce - povsem neusodna in slabo prepoznavna država, ki včasih celo pomotoma (ali pa tudi ne) izpade iz kakšnega zemljevida.
