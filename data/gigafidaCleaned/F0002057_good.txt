Novi zakon bo po vladnih zagotovilih med drugim omogočal izvedbo spremljajočih ukrepov prilagajanja kmetijske politike skupni kmetijski politiki EU.
Na sistemski ravni bo urejal načrtovanje razvoja kmetijstva in podeželja ter uvedel nekatere nove organe.
Med pomembnejšimi je tudi svet za kmetijstvo in podeželje, ki bo v vlogi posvetovalnega organa pri kmetijskem ministrstvu podajal mnenja k vsem pomembnejšim odločitvam na kmetijskem področju.
Najobsežnejši odgovor na tožbo je poslal Aurelio Juri (ZLSD), saj obsega deset strani.
Tožbo zavrača kot povsem neutemeljeno, tako iz ustavnopravnih kot zakonskih razlogov (avtor teh je, kot pojasnjuje Juri, mag. Matevž Krivic), hkrati pa je podrobno popisal, kaj se je dogajalo ob ugotavljanju izida glasovanja.
Juri opozarja, da vrhovno sodišče ni pristojno za odločanje o tej zadevi, sicer bi bilo grobo kršeno temeljno ustavno načelo delitve oblasti in iz njega izvirajoče načelo parlamentarne avtonomije.
Sodišče je pristojno odločati le o zakonitosti aktov in dejanj, in sicer posamičnih pravnih aktov in dejanj, v obravnavanem primeru pa ne gre ne za prvo ne za drugo.
Sodišče odloča le o dokončnih posamičnih aktih, skupina, ki je ugotavljala izid glasovanja, pa je pomožni organ DZ.
Dokončna akta sta tako le odločitvi samega DZ: tako odločitev o ponovitvi glasovanja kakor tudi odločitev, da pri ponovnem glasovanju vlada ni bila izvoljena.
Po zakonu o upravnem sporu se odloča o izvolitvi oseb in ne organov.
Tožnikom tudi ni bila kratena z ustavo opredeljena pasivna volilna pravica (pravica biti voljen), saj se nanaša le na splošne volitve, torej na volitve predstavniških organov.
Prav tako jim ni bila kratena pravica do sodelovanja pri upravljanju javnih zadev, saj je to izključno pravica državljanov.
Prav tako tožnikom ni bila kratena pravica, ki govori o dostopnosti vsakega delovnega mesta pod enakimi pogoji, saj ministrska funkcija ni »delovno mesto«.
Ljubljana - V slovenski prestolnici naj bi že kmalu dobili drugo zasebno fakulteto.
Soglasje vladnega sveta za visoko šolstvo je namreč na včerajšnji seji dobila fakulteta za državne in evropske študije v Ljubljani, ki jo ustanavlja Zavod za razvoj pravne kulture.
Njegov direktor je dr. Tone Jerovšek, koordinator projekta nastanka nove fakultete pa je dr. Peter Jambrek, ki je v zvezi s tem nedavno izjavil, da je ustanovitev te fakultete samo prvi korak do nove univerze humanističnih in družboslovnih študijev v Ljubljani.
Zato pa je predlog humanističnih študijev na drugem koncu Slovenije očitno vznemiril člane sveta z mariborske univerze.
Prof. dr. Božidar Hribernik je celo izjavil, da ustanovitev te fakultete dejansko pomeni selitev humanističnih študijev iz Maribora v Ljubljano.
Kasneje je v razpravi sicer poudaril, da podpira razvoj primorske univerze, vendar je zelo razočaran, ker ni bila pred tem obravnavana pobuda za filozofsko fakulteto v Mariboru, za katero naj bi bili zagotovljeni vsi pogoji.
Vladni visokošolski svet je mariborski univerzi včeraj preložil obravnavo vloge za uvedbo univerzitetnega in visokošolskega programa medijsko komunikacijskega študija na fakulteti za elektrotehniko, računalništvo in informatiko mariborske univerze.
Večina članov sveta se je strinjala s stališčem pristojne komisije sveta za humanistične in družboslovne vede, da omenjena tehnična fakulteta ne more sama predlagati pretežno humanistično-družboslovnega programa.
Mariborski univerzi so zato naložili, naj pridobi sklepe senatov tistih fakultet, ki izvajajo humanistične in družboslovne študije.
Po izjavi rektorja dr. Ludvika Toplaka za Delo pa uvedbo omenjenega študija zavirajo predvsem interesi tistih, ki bi zanimiv študij raje videli na ljubljanski ali na nastajajoči primorski univerzi.
Prav nič nenavadna ni zato sicer nekoliko sarkastična reakcija dr. Zavrtanika na včerajšnjo razpravo omenjenega vladnega sveta o tem, zakaj bi Koper imel humanistične študije, mariborska univerza pa bo vsaj še nekaj časa pogrešala tovrstno samostojno fakulteto.
Kot je namreč izjavil dekan samostojne novogoriške fakultete, se zelo boji, da bi na njegovi šoli kdaj nastale takšne razmere, kot jih opaža na univerzah, po drugi strani pa ga veseli, ker univerze s svojimi zdrahami na neki način podpirajo razvoj neodvisnih visokošolskih zavodov.
Poleg že omenjenega razloga pa je gotovo še vsaj kakšen, zaradi katerega se visokošolske novosti kar po tekočem traku rojevajo zunaj državnih univerz.
Morda je kaj tudi v razlogu, ki ga je navedel rektor mariborske univerze dr. Ludvik Toplak, da naj bi namreč šlo za tako rekoč politično zaroto oziroma za protimariborske interese, ki dajejo prednost koprski fakulteti tudi zato, ker je ta nekakšen vikend za profesorje ljubljanske univerze.
Ljubljana - Do 3. julija se bodo lahko vsi, ki izpolnjujejo formalne pogoje, odzvali na poziv predsednika države Milana Kučana za zbiranje predlogov možnih kandidatov za eno prosto mesto sodnika ustavnega sodišča.
Včeraj je bil namreč v uradnem listu objavljen omenjeni poziv, rok za prijavo pa je trideset dni.
Nova sodnica oziroma sodnik bo zamenjal dr. Miroslavo Geč - Korošec, ki je zahtevala, da se jo s 30. septembrom predčasno razreši s te funkcije.
Po zakonu o ustavnem sodišču je lahko za sodnika izvoljen slovenski državljan, ki je pravni strokovnjak in je star najmanj 40 let.
Ljubljana - Ob 50-letnici znanstvenega dela je predsednik republike Milan Kučan odlikoval prof. dr. Aleksandro Kornhauser - Fraser s srebrnim častnim znakom svobode RS za njen pomemben prispevek pri mednarodnem uveljavljanju naše države in za zasluge pri pedagoškem, organizacijskem in znanstveno-raziskovalnem delu v kemijski znanosti.
Kučan je na slovesnosti ob vročitvi odlikovanja posebej izpostavil, da je bila dr. Kornhauserjeva v Sloveniji ena od prvih in najodločnejših zagovornikov pomena znanja za slovensko prihodnost in našega odpiranja v svet, so sporočili iz urada predsednika republike.
