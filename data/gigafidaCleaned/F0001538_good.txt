Zanimivo je, da se prav toliko, kakih 30 let, v Sloveniji ukvarjamo z izzivom, kako naš turizem narediti drugačen, bolj zanimiv, prodoren, prepoznaven.
Sloveniji nikakor ne uspe postati globalna uspešnica.
Strategije imamo do potankosti dodelane, še preveč jih je bilo.
Kritičnosti nam tudi ne manjka.
Celostnih podob z odličnimi slogani smo v teh treh desetletjih skovali že nič koliko; od "moja dežela" in "na sončni strani Alp" do sedanje, po mnenju mnogih sicer malo mimo brcnjene "Slovenija poživlja".
Zdaj ministrstvo spet snuje novo celostno podobo.
Imamo tudi novo strategijo.
Je to dobro?
Res rabimo novo podobo, ko pa trženjski strokovnjaki večinoma ugotavljajo, da z dosedanjimi pravzaprav ni bilo kaj dosti narobe, razen bistvenega - nismo jih znali komunicirati v tujini?
Je prav, da je nova strategija manj ambiciozna od prejšnje, ki je imela resda visokoleteče cilje, nova pa je, lahko bi rekli končno, prizemljena?
Toda ambicioznost in "uaaau" učinek gresta vendarle dobro skupaj.
