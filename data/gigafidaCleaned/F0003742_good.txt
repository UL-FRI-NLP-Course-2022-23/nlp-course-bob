General nima več nikogar, ki bi mu pisal
Ljubljana - Vlada je na včerajšnji seji prekinila razpravo o poročilu o izvrševanju državnega proračuna 2000 v prvih osmih mesecih letos in o predlogu dodatnih ukrepov za uravnoteženje letošnjega proračuna.
Na vprašanje, zakaj je bila seja vlade prekinjena, je direktorica vladnega urada za informiranje Alenka Paulinova povedala, da se je to zgodilo »zaradi zadržanosti posameznih ministrov« in da »se bo nadaljevala jutri (v petek op. p.) ob 9. uri«
In kakšne ukrepe za uravnoteženje proračuna je predlagal finančni minister, se je glasilo naslednje v toči novinarskih vprašanj.
Po besedah direktorice je »vlada začela razpravo o tej temi, vendar jo je zaključila s predlaganimi sklepi.
Ministrstvu za finance je bilo naloženo, da pripravi dodatne ukrepe in se v individualnih pogajanjih s posameznimi resorji najde možnosti za varčevanje, ki je bilo predvideno že v prejšnjih sklepih vlade.
Posamezni predvideni varčevalni ukrepi so še vedno neusklajeni med zahtevami finančnimi ministrstva in možnostmi posameznih ministrstev.«
