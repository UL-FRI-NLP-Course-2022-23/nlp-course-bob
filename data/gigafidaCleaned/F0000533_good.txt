Ljubljana - Ena osrednjih političnih tem, o kateri se te dni pogovarjajo politiki, je zakon o glavnem mestu, ki ga je predlagal poslanec Ciril Ribičič in s katerim se v državnem zboru obeta že tretja razprava o statusu slovenske prestolnice.
Vse kaže, da bo to le še ena od tem, na kateri bodo politiki nabirali točke.
Bo tokrat le drugače?
V Ljubljani ima sedež večina državnih organov in institucij državnega oziroma nacionalnega pomena, ki po eni strani delijo usodo drugih institucij s tega območja, po drugi pa njihov status zahteva posebno ureditev.
Ljubljana ima poseben položaj tudi kot nosilka gospodarskega in drugega razvoja, zlasti na vseh tistih področjih (znanost, kultura, zdravstvo), s katerih so institucije in kadri, ključnega pomena za razvoj v vsej državi, skoncentrirani na ljubljanskem območju.
Prav v zvezi s tem se zastavljajo vprašanja glede financiranja tistega dela skupnih potreb v Ljubljani, ki se nanašajo na zadeve nacionalnega pomena in jih zagotovo ni mogoče obravnavati enako kot v drugih občinah.
Na neurejen status Ljubljane kot glavnega mesta države je že pred časom opozarjal Dimitrij Rupel, sedanja ljubljanska županja Vika Potočnik pa je očitno začela vleči prve poteze do končne rešitve neurejenega odnosa.
Kot pravi Ciril Ribičič, je osrednji namen zakona ustvariti pravno podlago sporazumnega urejanja medsebojnih razmerij med mestno občino Ljubljana in državo, ki izhajajo iz dejstva, da je Ljubljana glavno mesto Slovenije, v Ljubljani pa so državni organi in druge institucije državnega oziroma nacionalnega pomena.
Kot je predvideno, bi sklenjen sporazum med Ljubljano in državo vseboval določila o usklajenem predstavljanju in zastopanju, medsebojnih obveznostih na področju protokolarnih zadev, varovanja kulturne dediščine nacionalnega pomena, ureditve zadev, ki se nanašajo na položaj državnih organov in institucij državnega oziroma nacionalnega pomena, ki so na območju mestne občine Ljubljana.
Kot je prepričana ljubljanska županja, sodi urejanje odnosov med glavnim mestom in državo med prednostne naloge s področja lokalne zakonodaje, saj bo le na tej podlagi mogoče celovito urediti položaj in status ustanov nacionalnega pomena, ki so na območju Ljubljane.
Moste pri Komendi - V ponedeljek, 10. avgusta, bo na regionalni cesti Vodice-Ločica, ki je trenutno ena najhitrejših »štajerskih« obvoznic do Ljubljane, začela veljati trimesečna zapora.
Zaradi podiranja starega in zatem gradnje nadomestnega mostu čez Pšato v Mostah pri Komendi bo na tistem odseku ceste treba po obvozni cesti.
Ta bo potekala skozi naselje Moste, na regionalko Mengeš-Brnik pa se bo priključila blizu moščanske osnovne šole.
