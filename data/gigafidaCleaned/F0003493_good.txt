Knežja njiva res zasluži svoje knežje ime, saj ne poznam bolj ljubke vasi daleč naokoli, še zlasti, če se ji prikradeš daleč za hrbet in zreš nanjo preko polja med Markovim hribom in Kneškim vrhom.
Če bi znala pisati kot Thomas Wolfe, bi mi ob spominu na tisto nedeljsko Knežjo njivo navrelo vse polno pridevnikov, ki bi pričarali vilinsko svetlobo sonca nad Racno goro, svežino gozda z mladimi smrekami ob robu, rjavo zeleni progasti vzorec njiv v ozki dolini s kolovozom ob robu in rdečerjavimi strehami med sadovnjaki na drugem koncu...
Toda jaz tega ne znam in lahko se samo potopim v milo preprostost prizora pred menoj, se spojim z ubranostjo in bistvenostjo vsega, kar je tu.
Zamaknjeno sedim v rumeni travi med malimi modrimi svišči, ki jim tukaj pravimo "svet"ga Jurja šulenci" in čakam, ali bo po poti iz gozda morda res pripeljal Pajničev ali Polovnikov ali Majdarjev ali kateri drug oče voz drv z volovsko vprego...
Strmi kolovoz nad vasjo je poln kot pest velikih kamnov, zato je treba hoditi počasi in dobro "žlajfati", če ne je hitro kaj narobe...
Zdaj je vse zelo preprosto: bela cesta kot v starih časih, žadasto zelene smrečice na rumenih lazih, sonce, ki naju gleda in si misli svoje, ko se ustaviva na robu majhne doline.
Sede v travi ob cesti zreva dol vanjo.
Želim si, da bi imela tako veliko roko, da bi lahko pobožala to dolino, jo otipala, pogladila, pocrkljala.
Tako lepa je.
Negovana, bi se reklo.
Le natanko v sredini je na dnu luknja.
Ne moreš spregledati, da si še zmeraj in kljub vsemu na robu krasa.
S ceste se v to igračkasto dolino spusti kolovoz, ki se mimo kozolca - v tej nenavadni samoti čudno samoumevnega prav tako kot trava in smreke - zgubi v gozd...
Zdaj zafantazira moj sopotnik, da je bilo tu nemara kdaj jezero... pa je voda odtekla... tam na hribu pa utrjeno naselje... živinorejcev ali vojščakov... ki so v jezeru napajali živino, lovili ribe in se vozili v drevakih...
Tu kmetje kljub nedelji sadijo krompir v plitvo zemljo, ki je sicer črna, če jo orješ z voli, ko pa traktor spusti plug nekoliko globlje, je njiva takoj vsa bela od izkopanega grušča.
A Bločani vztrajajo.
