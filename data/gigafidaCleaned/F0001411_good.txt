Poziv sedeminpetdesetih poslancev, naj nikar ne prodamo Uniona tujcem, me spominja na polpretekle čase kulturniškega prebujanja.
(Prvo osebo množine uporabljam deloma namenoma, deloma pa v sili, ker pač ni jasno, na koga je apel v resnici naslovljen.)
V mislih imam tisti nacionalni preporod slovenske samobitnosti, ki so ga sredi osemdesetih let začeli forsirati pesniki, pisatelji, intelektualci, itd.
Če bi bil Bojan Štih - naj v miru počiva - danes še živ, bi se po mojem takoj podpisal pod ta izraz domoljubne piromanije.
Če bi ga kdo hotel imeti danes zraven, bi se pod to najbrž podpisal tudi Matjaž Kmecl , ki je davnega leta 1987 na nek način pripravljal teren za takšno mentaliteto s svojo takrat aktualno knjigo Slovenska postna premišljevanja.
Niti malo ni čudno, da to neo blut-und-boden ideologijo podtikajo elite, saj bi spremembe najbolj občutile prav same.
Perverzno pa je, da to varljivo pesimistično sliko kažejo anonimnim množicam, ki bi v skrajni fazi od sprememb profitirale še največ.
V takem demagoškem ozračju pa seveda Interbrewovi oglasi in razglasi EU delujejo še tem bolj dvoumno ali celo v nasprotni smeri.
Govorijo namreč v nekem drugem jeziku, ki ga kljub slovničnim napakam in privzgojenemu PR patosu domačini ne razumejo - in kakor hitro nečesa ne razumejo, so seveda takoj proti.
