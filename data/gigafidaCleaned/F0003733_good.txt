Ker že gre za prvo evropsko borzno konferenco, se kaže vprašati, kako so borza, borzne hiše in družbe za upravljanje pripravljene na mednarodno tekmo.
Zadnje leto se borzniki vse bolj obračajo v tujino, a večina je še vedno pri začetnem otipavanju neznanega.
Nekaj so k temu pripomogli tudi nižji tečaji v tujini, resnici na ljubo pa naši borzniki s tujih trgov (razen redkih izjem, pa še to ne prav kmalu) nimajo kaj ponuditi - zgolj slovenski jezik je premalo.
Zakaj bi malo večji vlagatelj pri naložbah v tujino posloval z našimi borznimi hišami?
Nasvet, ki ga skupaj zmoreta dva analitika v Ljubljani, pač ne more odtehtati informacije in znanja armade njihovih kolegov v tujini.
