Ko bi že pričakovali, da stoji Plečnik tako rekoč na pragu funkcionalizma - samo okrasje bi moral še postrgati s fasade in stopnišča - pa je s stavbami, ki so sledile tej, pokazal še nove poti v moderno, nepričakovane, potekajoče v nekaj vzporednicah s splošnim tokom modernega gibanja in ki so se ga le izjemoma neposredno dotaknile.
Najbolj nepričakovana sestavina v nadaljevanju te usmeritve je bila historična sestavina.
Plečnik se je nepričakovano in zgodaj vrnil k vrsti zgodovinskih form, ali drugače povedano, naenkrat se je v njem zbudil spomin na italijansko in antično umetnost.
O tem je najprej spregovoril na fasadi Weidmannove vile v Hietzingu,19 ki so jo po njegovih načrtih začeli preurejati spomladi leta 1902.
Josef Weidmann je bil dvorni dobavitelj redkih predmetov, zbiralec, in štel se je za esteta.
Plečnik je izdelal za vilo najprej precej tradicionalni zasnutek secesijske fasade, zatem že izredno zanimivega z gladko marmorno oblogo z vertikalnimi rebri in povišanim delom s slepimi podvojenimi arkadami v dveh neenakih nizih drugem nad drugim.
Izvedena je bila tretja različica.
Od poprejšnjih zamisli je ohranil motiv osrednjega, rahlo izstopajočega izalita ter motiv stilizirane rustike v pritličju.
Nad glavni vhod je postavil železni balkon ravnih linij z mrežno ograjo, standardni motiv tega časa.
Balkon se je dalo zasenčiti s poševno markizo.
Nadstropni pas je gladek, le nad okni se pojavijo ovalne kartuše.
Sledi povišani del fasade, zidec, prevotljen z okni, ob katerih stojita po dve deški figurici z girlandami.
Pod njimi poteka valovnica, katere potek prekinjajo odprtine.
Skozi te odprtine se je prvotno, ko stavba še ni bila prezidana, videlo skozi v mansardni pas z nadstreški, stoječimi pred vsako odprtino.
Arhitekt se je torej odločil povišati fasado z nekakšno nizko glorieto, s katero je opozoril na njeno debelino in voljnost njene gmote.
Pri opisu ni mogoče mimo ograjenega vrtička pred ulično fasado.
Na njem je Plečnik zasadil različno zelenje, kopaste grmičke in vitka drevesca, da bi dopolnil arhitekturo.
Z zelenjem si je dal še posebej opravka v notranjem atriju vile in na vrhnjih terasah, kjer je vpeljal motiv mediteranske pergole, medtem ko je za stene atrija predvidel mreže s popenjavkami.
Od arhitekturnih členov atrija je nekdaj dominiral motiv železnih stopnic, ki so vodile na teraso z enim zavojem, in je z gibko usločenimi letvami ograje pomenil vrhunec znanja uporabe železa.20 Najzanimivejši pa še vedno ostaja njegov motiv povišane fasadne stene, ki ga je gradil na gneči donatellovsko občutene plastike ob odprtinah.
Še sam Wagner se je čudil, čemu toliko puttov.21 V njegovem opusu se je zdaj razločneje izrazil spomin na italijansko romanje.
Smo na začetku formiranja njegove ustvarjalne metode, ko je v isti zgradbi združeval oblikovne prvine različnih in včasih celo nasprotujočih si svetov, v tem primeru svet moderne (balkon, dvoriščni del s terasami in stopniščem) in svet zgodovine (kartuše, baročna valovnica, "renesančna" plastika in girlande).
Poglavitna misel v stavbi pa je še vedno razmišljanje o značaju stenske gmote, stenskega plašča: v svojem prvencu jo je vzvalovil, potem umiril v skoraj kristalinični obliki, zdaj jo je predrl in poudaril njeno samostojnost in njeno mehko snovnost.
Plečnika pa je zanimala umetnost, absolutna umetnost: arhitektura, fantazijska skica ali morda kiparstvo?
V tem okviru se mu je v tem času okrog leta 1906 ponudila priložnost, da je uveljavil plastiko v arhitekturnem okviru kot del urbane ureditve na trgu Karla Boromejskega.39 Ko mu je kipar Josef Engelhart omenil, da so mu naročili spomenik na omenjenem trgu v spomin na dunajskega župana Karla Luegerja, Plečnik s secesijskim vegetabilnim okrasjem ni imel več dosti skupnega.
Njegov prvi načrt za spomenik40 vsebuje pretežno arhitekturne poenostavljene forme z eno samo figuro.
Očitno je, da je hotel imeti Engelhart vidnejši kiparski delež.
Zato sta skupaj preuredila načrt.
Sredi kotanje z vodo bi stal trikotni podstavek s tremi krogi.
Na njih bi stale tri skupine deških figuric, ki bi nosile kotanje z vodo, iz osrednjega dela pa bi kozliči bruhali vodo v te kotanje.
Med kozliči bi stale tri alegorične figuralne skupine, ki bi ponazarjale tri poglavja iz svetnikovega življenja, na osrednjem stiliziranem kapitelu pa bi klečal deček.
Opisani ikonografski okvir je obveljal, pač pa je Plečnik arhitekturni del še izboljšal.
Spodnji bazen z vodo je namreč izvedel pod ravnijo trga, ga obzidal z nizkim zidcem z vrzelmi za dostope.
K vodnjaku vodijo stopnice.
Krožni bazenček obdaja kolobar, ob katerem je v loku kroga namestil klopi na valjastih kladah, skromne trate pa je dal zasaditi z grmičevjem.
Za njimi je postavil nekaj vertikal z vitkimi topoli.
Od figuralnega programa sta opustila le klečečo deško figuro in jo nadomestila z razmeroma nizkim obeliskom.
Vodnjak tako doživljamo kot igro nasprotij slikovitega, živahnega kiparskega dela v presenetljivo strogem arhitekturnem okviru.
Šolsko življenje je vneslo v Plečnikov življenjski slog nekatere spodbudne novosti.
Lahko si je privoščil počitnice, kar je tudi izrabil in si tako ogledal nekatera velika srednjeevropska mesta.
Redno je odhajal na ekskurzije s svojimi dijaki.
Posebno globoko se mu je vtisnilo doživetje slovaške umetnosti, zlasti ljudske, ljudske arhitekture vse do drobnih izdelkov in vezenja.
Deset let praškega poučevanja je bil hkrati čas za nekatere globje premisleke o njegovi arhitekturni ustvarjalni poti, čas za branje in premišljanje o Ljubljani, njeni urbanistični in arhitekturni prihodnosti.
V tem času je dozorela odločitev, da se vrne v domovino, k čemur ga je spodbudila odločitev brata Andreja, da bo kupil hišo v Trnovem, ki da bo prihodnje ognjišče bratov Plečnikov in njihove sestre.
Misel ga je tako prevzela, da je istega leta, ko je brat Andrej hišo kupil, že takoj načrtoval njeno povečanje.3
Plečnik se je ustvarjalno povsem navezal na svojo praško šolo in dal tudi v tem pomemben prispevek, ki pa je bil nemara celo bolj kakor za učence pomemben za smeri, interese in slog njegovih poznejših del.
Brez poznavanja praškega intermezza s šolo bi dunajski opus le stežka povezali s poznejšim delom na praškem gradu in v Ljubljani.
Že geneza dunajske cerkve sv. Duha s številnimi različicami govori o napredovanju slogovnih sprememb v njegovi arhitekturi.
Toda njegov razvoj je šel v korak s celotnim arhitekturnim ozračjem Dunaja in zunaj meja Avstrije, v katerem pa ne moremo spregledati občutnega vala "streznjenja".
Secesijska igrivost in bogastvo v detajlih se od srede prvega desetletja umikata strožjim konceptom dekoriranja.
Mnogokje dekoracije sploh opuščajo, ali pa se vračajo ponovno k težkim, a vse bolj počiščenim historističnim preoblekam sicer sodobno koncipiranih stavb.
Dober zgled za to je arhitektura Maksa Fabianija iz tega časa.9 Češka je razvijala svojske zamisli v duhu ekspresionizma in posebej izrazito v smeri arhitekturnega kubizma.
Toda na Plečnika ožje slogovne usmeritve ne češkega ne širše avstrijskega okvira niso imele globjega vpliva.
Nobenega opaznejšega odseva aktualnih smeri ni čutiti v njegovi šoli.
Plečnik se je zavestno in - presenetljivo - mimo vzorca, ki ga je poznal iz lastne izkušnje v Wagnerjevi šoli, v svojem pedagoškem konceptu oprl na klasično arhitekturo, na oblikovne vzorce, vzete iz antike in renesanse.
Toda, če pogledamo izbor izdelkov njegove praške šole, ki jih je prinesel leta 1927 poseben zbornik,10 je med njimi le malo ali pa ni nič čistih, po klasiki posnetih primerkov.
Že takoj sprva imamo opraviti s predelavami antičnih motivov v nove organizme, ki pa tudi v novi organizaciji delujejo klasično in s tem seveda monumentalno.
Odločitev za klasične vzore kot temelj šolskega dela je torej izhajala iz njegovega ustvarjalnega razpoloženja pa tudi iz pridobljenega spoznanja o veliki pedagoški vrednosti klasičnih vzorcev za študij arhitekture sploh.
Noben slog, še najmanj moderna, ki nikakor še ni pokazala svoje celovite fiziognomije, po njegovem ne more nadomestiti trdnega klasičnega temelja.
Če je dajal v šoli učencem kakšno nalogo iz antike, je to pomenilo poglabljanje v klasična razmerja, pridobivanje spretnosti v risanju za obvladovanje detajlov, kot jih ponuja predvsem klasika s stebri z entazisi, kapiteli, profili arhitravov in vencev do čisto drobnih prvin, kot so ročaji, kljuke, kovane mreže ipd.
Pouk je bil strogo individualen.11 Učitelj je dal vsakomur nalogo in potem skrbno vsak dan nadzoroval, korigiral, dokler delo ni bilo izvedeno do konca.
To pa je pomenilo, da je bilo v vseh pogledih izbrušeno do popolnosti.
Položaj se je v veliki meri ponovil v njegovi ljubljanski šoli za arhitekturo.
Glavnina dela je bila povezana z delom v risalnici; občasna predavanja in njegova razmišljanja o čisto življenjskih rečeh so bila postranskega pomena.
V skupnem sodelovanju učitelja z učencem pri nalogi je šlo za subtilen proces, ko je šlo predvsem učitelju za razvijanje svoje zamisli znotraj zadanega problema.
Ustvarjalni študentje so živo poprijeli, sodelovali v tem procesu in se mu z žarom predajali.
Antično - neantično je bilo naposled postranska stvar, izvedbena popolnost pa samoumevni pogoj.
Prav v tej točki, ko je občutljivemu in pedagoško resnično nadarjenemu Plečniku uspelo najti občutljivo mesto, v katerem zmore pomakniti učenčev talent iz negibnosti, mu odpreti pot k jedru arhitekturne ustvarjalnosti, četudi sprva še tako omahujoče in nejasno, prav tu se začenja spletati tesna osebna vez med mojstrom in učencem.
Odkritje te svoje zmožnosti pa je samega učitelja naenkrat postavljalo v dvome, in znal se je celo pred avditorijem glasno vprašati, ali ni morda v tem učencem celo v nesrečo.12
Leto 1920 in še del leta 1921 sta torej minila v znamenju velikih priprav.
Z ene strani se je skrbno pripravljal za načrtovanje preureditev na praškem gradu, z druge je skrbel za psihološko pripravo študentov v Ljubljani, ki so ga nestrpno pričakovali.
Hradčani so velikanski grajski kompleks, ki se je razvijal tisočletje in več na nekoliko dvignjeni planoti na levem bregu Vltave.
Tik pod grajskim hribom se reka, ki priteče z juga, naglo obrne proti vzhodu.
Če je torej grič s predgradjem na levem bregu dajal skoraj idealen prostor za zgodnje srednjeveški razvoj gradu - že zgodaj obzidana celotna planota nekoliko nepravilnega četverokotnika, potekajočega približno v smeri vzhod-zahod je dajala dovolj prostora za namestitev centralnih funkcij za srednjeveško državo - pa je ravni prostor v okljuku Vltave na desnem bregu tik pod gradom spet idealno služil razvoju srednjeveškega mesta od 11. stoletja naprej.
Znotraj obzidanega dela planote so bili sprva poleg sakralnih stavb še raztreseni objekti, ki pa so se pozneje z razvojem povezovali med seboj v čvrst kompleks traktov in vmesnih dvorišč.
Dominantno vlogo je ob starejši romanski baziliki prevzel v 13. stoletju pozidani gotski kor katedrale sv. Vida, medtem ko so gotsko ladjo končali šele v začetku 20. stoletja.
Baročna doba je poenotila kompleks s prefinjeno zunanjo obdelavo fasad in strešin ter pridala na nekaterih mestih bogate plastične poudarke.
Od zahodnega monumentalnega baročnega vhoda na I. dvorišče se zvrstijo drugo, zaprto dvorišče, pa tretje, ki zaobseže razmeroma velik trg na južni strani katedrale sv. Vida in ki se prelije v manjši trg ter izveni v cesti, ki nekako po sredi deli kompleks in vodi k vratom na vzhodni obzidni stranici.
Južni grajski kompleks se je razvil na prvotni obzidni črti, tako da dajejo zgradbe videz enotne, razgibane, v gabaritih dokaj uravnane fasade.
V njenem zaledju pa se v vzhodnejšem delu razvijejo zaporedna notranja dvorišča.
Poleg katedrale so na gradu zbrani številni pomembni prostori in spomeniki, tako Vladislavska dvorana, baročna Španska dvorana idr.
Onkraj Jelenovega jarka, ki poteka ob severni grajski stranici, so v renesančni dobi pozidali Belvedere, dvorec kraljice Ane.
Sistem povezav poti in dvorišč je seveda služil tudi za obredja, sprevode in javna slavja.
Ne gre pozabiti, da je zahodni del z vhodom in prehodi vseboval kronansko pot, po kateri so vodili češke kralje h kronanju.
Zadnji večji poseg v grajski kompleks pred Plečnikom je opravil znani baročni arhitekt Nicolaus Pacassi.
Avstrijska uprava se je potem le malo menila za grad, tako da je po prvi svetovni vojni kazal vsepovsod znamenja opuščenosti in propadanja.
Odveč je pojasnjevati, da je praški grad pomenil Čehom simbol državnosti.
Tam so imeli zbrane spomine na slavne češke vladarje, vzemimo Otakarja II.
Luksemburškega, ki je v 14. stoletju napravil Prago za središče nemškega cesarstva, ustanovil univerzo itd.
Prenova gradu je zato pomenila eminentno nacionalno stvar, v novih okoliščinah pa simbolno še potencirano.
V Masarykovih pismih Plečniku je ves čas čutiti njegovo željo, da bi bila dela čim prej končana, da bi dal demokratični ureditvi države z vsemi ustanovami, ki jo konstituirajo, tudi vidni zunanji poudarek, novo, na daleč vidno znamenje, ljudstvu nove simbole, ki jih bo prepoznavalo in jim sledilo.
Iz splošnih življenjskih vprašanj je pogosto zašel v vprašanja sodobnosti, sodobnih načel v arhitekturi in urbanizmu: "Ko gledam moderne tokove, dobim občutek, da smo se v Evropi izgubili.
Le Corbusier npr. sploh negira arhitekturo.
Arhitektura je zanj socialno sredstvo, t.j. sredstvo s katerim hoče pomagati človeku.
Znamenje torej, da človekova duša živi po zakonu: ljubi svojega bližnjega.
In to je gotovo najlepša stvar na svetu.
Po mojem prepričanju je danes edina rešitev Evrope v hiši: dati hišo družini!
Ali po drugi strani zopet pomeni arcus - arhitektura nekaj, kar nas veže s tem, kar je višje - kot mavrica, ki veže to stran življenja z onostranstvom..."27 V tem pogledu je zanj arhitektura vselej nekaj sakralnega.
Zato je študentom tudi rekel: "Obuditi moramo znova smisel za neskončnost!"28
Plečnik se je zavedal, da polaga temelje šoli, pri polaganju temeljev pa po njegovem ne gre eksperimentirati.
Zato je bil študij antike v Ljubljani zanj vsaj tako pomemben kot v Pragi.
Študentom je brez zadržka svetoval, naj si sposojajo zamisli, forme iz zgodovine ali iz ljudske umetnosti, seveda ob pogoju, da jih vsakdo nalogi primerno in izvirno predela.
V nasprotju z demokratičnimi in celo radikalnimi levičarskimi težnjami mlade generacije, ki je postavljala meščanske vrednote pod vprašaj in s tem tudi etablirano umetnost narodnih elit, je Plečnik poudarjal vrednost in pomen aristokracije, sloja, ki je imel denar in hkrati razvito kulturno hotenje; to je imenoval aristokracijo duha.
V tem pogledu in s stališča nove dobe za Slovence, ki je nastopila po prvi svetovni vojni, je širil prepričanje, da se doba revščine, ki je imela za posledico najhujše, to je životarjenje, nepriznanje in smrt umetnikov, ne bo nikoli več ponovila.
Spričo tako izdelanih nazorov, naravnost preroške vere in prepričanosti v svoj prav je morebitni odpor pri študentih slabel in kaj hitro so sledili ne samo učiteljevemu načinu risanja in pisanja, marveč so ga začeli oponašati v kretnjah, v oblačenju in celo v izražanju.
Ustvaril je svojevrstno skupnost, v kateri so veljali posebni zakoni in posebno psihično stanje, zavest pripadnosti ekskluzivni šoli, nedvomno eliti.
Disciplina je bila častna obveza do profesorja kot prostovoljno plačana vstopnica v krog izbranih.29
Študij je bil za tedanje razmere kaj posrečeno sestavljen iz tehničnih in umetnostnih predmetov.
Plečnik je videl v njihovi celoti predvsem svoj delež.
Vsa njegova pozornost je bila usmerjena v atelje v arhitektonsko risanje, ki je po njem moralo zavzeti osrednje mesto arhitektske vzgoje.
Izdelava programov, skrbno načrtovanje, pogovor o strokovnih vprašanjih, vsakodnevna korektura, moralna vzgoja in še kaj drugega - vse to je potreboval Plečnikov predmet Arhitektsko risanje.
Pričevanja številnih učencev se ujemajo v oceni o osrednjosti tega predmeta, a hkrati tudi povedo, da so skoraj kradoma hodili na druga predavanja in izpite, vselej s slabo vestjo, če so izostali od risanja.
Vrh vsega jim je govoril, da veda (znanost) vodi v napuh, jemlje človeku koncentracijo in veselje za umetniško delo.
Tako je Plečnik svojo šolo (okrog 12 študentov vseh letnikov hkrati) držal v strogem redu.
Že kmalu po začetku šole pa so se študentje domislili, da bi ustanovili poseben študentski klub, ki bi združeval študente arhitekturnega oddelka.
Organizacija naj bi poleg združevanja enako mislečih pridobivala denar za strokovne ekskurzije, za publiciranje del učiteljev in učencev, nakup literature ipd.
Ognjišče akademikov arhitektov, kot je ime za klub predlagal Plečnik, se je zelo hitro sprevrglo v vzporedno in dodatno ustanovo, prek katere je učitelj širil svoj vpliv, in to ne samo na študente v šoli, marveč prek publikacij tudi na slovensko in deloma na jugoslovansko kulturno javnost.
Šola se je razširila na Ognjišče, Ognjišče je povratno vplivalo na šolo, medtem ko so bili zunanji dejavniki, obiski gostov Ognjišča po začetni načelni odprtosti kluba tudi navzven, vse redkejši in so naposled povsem zamrli.
Po ločitvi Plečnikove od Vurnikove šole leta 1925 je pomenilo Ognjišče in Plečnikov seminar enoto - Plečnikovo šolo za arhitekturo.
Med študenti je bilo veliko zanimanje za ekskurzije, posebno v tujino, sam pa je videl največji pomen druženja v klubu v izdajanju publikacij.
Razstave, posebno javnega značaja je odklanjal.
Podobo stroke v javnosti je namerno gradil na publikacijah in vprašanja stroke je vsaj sprva videl predvsem povezana z njegovo šolo.
Iz Ognjišča so prišle v javnost štiri publikacije, prva že spomladi leta 1923 z naslovom Iz Ljubljanske šole za arhitekturo, druga z istim naslovom leta 1925.
Tretja, manjšega formata, s posamičnimi listi v trdi mapi z naslovom Lučine, je izšla leta 1928 (natisnili so jo v Pragi).
Zadnja, ki je nosila naslov Dela arhitektov na Tehniki Univerze v Ljubljani in podnaslov Lučine - nadaljevanje, je zajela dela študentov in učitelja iz obdobja 1929 in 1937.
Bila je izdaja nekaj unikatov z vlepljenimi fotografijami načrtov in izvedenih del.
Značaj in časovni razmik izhajanja publikacij govori o začetni vnemi v Ognjišču pa o poznejšem popuščanju seveda tudi profesorja, ki je bil zaposlen s številnimi realizacijami v Ljubljani in drugod po Jugoslaviji.
In navsezadnje: že s prvima publikacijama je bil led prebit.
Plečnik je postal pri kritiki, pozneje pa tudi v javnosti središčna kulturna osebnost in niti nasprotovanja niti ostri napadi nanj mu v tem niso mogli napraviti večje škode.
Ker banovina (upravna enota na ravni današnje republike Slovenije) takšnega človeka v času med vojnama ni imela, je ostal Plečnik zanjo v mnogočem neizrabljen.
V nasprotju s tem pa je bilo za Ljubljano odločilno, da so mestni organi z županom na čelu znali prek Matka Prelovška sporočiti svoje zamisli in želje arhitektu.
Po Ljubljani je sploh krožil dovtip, da Ljubljano zidajo trije: Prelovšek, Stele in Plečnik.
France Stele, umetnostni zgodovinar in kritik, je bil v času med vojnama do leta 1936, ko je postal profesor na univerzi, konservator.
V njegovih rokah je bilo celotno slovensko spomeniško varstvo.
Sicer pa je bil eden najzvestejših Plečnikovih privržencev in zagovornikov tudi v primerih, ob katerih bi moral biti že zaradi svojega poklica bolj kritičen.
Ob tem da je na svojem položaju uradno potrjeval njegove načrte, je tudi pogosto pisal o njih, sproti presojal izvedeno tako v Pragi kot v Ljubljani in ga branil pred napadi.
Poleg teh treh ključnih ljudi v mestu, za katerimi pa so kljub vsemu stale dovolj razumne oblasti, je bil pomemben Anton Lap, direktor mestne vrtnarije, ki je bil Plečniku prav tako izjemno vdan in ki je imel nedvomno zasluge za številne ureditve parkov in zazelenitev.
Kar pa zadeva izvajalce, gradbenike, pasarje, mizarje, kamnoseke, ključavničarje in kolikor je bilo še potrebnih obrtnikov pri kaki izvedbi, si jih je Plečnik znal vzgojiti in jih pridobiti za odgovorne izvajalce svojih zamisli.
K sreči je v Sloveniji tedaj obstajala še vrsta obrtno dobro podkovanih posameznikov in podjetij.
Plečnik pa je s svojim načinom, moralno spodbudo, živim zanimanjem za nastajanje izdelka že kmalu dosegel še znatno višjo kvalitetno raven obrtniškega dela, in to ne samo v Ljubljani.
Pri Plečniku lahko torej opazujemo njegovo brezkompromisno iskanje zasnove slehernega dela, iskanje optimalne poti med potrebami individualiziranega naročnika in njegovim lastnim svetom etičnih vrednot in oblik.
Vsakdo, ki je prihajal k Plečniku po načrt, je moral vnaprej vedeti, ali pa se je v pogovoru z arhitektom sam nemudoma prepričal, da lahko pričakuje svojsko, posebno rešitev postavljene naloge, po obliki pa samo in zgolj Plečnika.
Njegov prvi objekt v Ljubljani je bila stavba Stare Tehnike (1920-21), pri katerem se zdi, da še ni imel merila ne za pomensko težo objekta ne za kontekst.
Marjan Mušič govori o njej ves čas kot o provizoriju.36 Plečnik stavbe, razen vhoda, ni dal nikoli publicirati, kar razumemo, češ da je nikoli ni posebno cenil.
Ob Aškerčevo cesto je razmestil dva dolga enonadstropna trakta, pri čemer je enega znatno umaknil od stavbne črte.
Povezal ju je s kratkim prečnim traktom, kamor je namestil glavni vhod.
V traktih so na najbolj preprost način nameščene predavalnice in kabineti ob dolgih hodnikih.
Fasada je členjena le s preprostima konkavnima vencema nad pritličjem in nadstropjem ter z enakomernimi vrstami oken v obeh nadstropjih.
Poudarjeno ležečo gmoto pokriva dvokapnica z velikimi čopi na krajših stranicah.
V traktu vhoda se je poigral z motivi prekinjenih vencev nad vhodom, ki s svojimi krivinami artikulirajo motiv vhoda s figuro in oknom nad njim.
Igra s konkavnimi formami vencev je še dunajska tema.
Razvijal jo je v skicah na Dunaju in v Pragi, monumentalno izpeljanko pa je pozneje doživela na stranskih fasadah v osi zvonika praške cerkve sv. Srca Jezusovega.
Kot dopolnitev kompozicije dolgih traktov je arhitekt v os obuličnega trakta postavil šest topolov, ki kot klicaji markirajo vstopno pot.
Stare fotografije kažejo, da je Plečnik dal dele zgradbe obrasti s popenjavko.
Oboje moremo imeti za zgovorno napoved njegovih prihodnjih posegov v Ljubljani, kjer nastopata v tesni povezavi arhitektura in zelenje.
Videzu skromnosti, skoraj popolne improviziranosti ustreza tudi hiši pripadajoči Plečnikov vrt.
Prostor ob stavbi je dal tlakovati s kamnitimi odpadlimi kosi.
Z betonskimi ploščami je ta del ločil od dela z visokim drevjem in obraslim skalnjakom ter dela z gredicami, ki jih vzdolž delijo ravno potegnjene steze, obdane z napol vkopanimi betonskimi cevmi.
Pozneje je približno na mejo med enim delom vrta in drugim ter na mejo cerkvenega zemljišča postavil betonski steber s križem in dal celoti še viden višinski poudarek.
Toda po temeljni zasnovi je moč spoznati prvo podobo, vzorec, ki ga je v velikem merilu in v monumentalnih, izbrušenih formah izvedel v Vrtu na Bastiji kmalu za tem, vzorec za jukstaponirani "arhitekturo" (hiša in oblikovani del vrta) in "naravo" (neoblikovani del vrta).
Spomladi leta 1924 so se pri njem oglasili ljubljanski frančiškani s prošnjo za načrte za cerkev v Šiški,41 v predelu mesta, ki je bil tedaj še malo pozidan.
Provizorično starejšo cerkev so želeli nadomestiti z novo, predvsem pa z večjo.
Arhitekt je torej izhajal iz dveh različic načrtov za praško cerkev.
Če iz teh načrtov odmislimo zunanji stavbni obod, ostane po tem posegu le še osrednje bazilikalno telo.
Plečnik je k temu povišal bazilikalni steni in dobil na zunaj kompaktno stavbno telo.
Vanj je v kvadrat razmestil dvajset stebrov in tako pridobil okrog njega obhod na nekoliko višji ravni od osrednjega ladijskega prostora.
Čez 11 m visoke opečne stebre je postavil na masivne betonske kockaste podstavke.
Stebre veže v kvadratu enotni arhitrav.
Stropovi so leseni kasetirani.
Od praškega načrta je Plečnik ob vhodni steni ohranil dolg pravokotnik preddverja, v katerega je namestil ob straneh kapeli, v nadstropju pevski kor.
Njemu analogno ležeči prostor ob oltarni steni je razdelil na kapelo in zakristijo.
Dalje je želel vsaj z vhodno partijo, to je s štirimi polstebri, ohraniti plastični učinek praškega načrta, a ga je Suhadolc, kot se spominja,42 pregovoril, da je postavil samostojno stoječe stebre z arhitravom in razprtim timpanom kot pomanjšanim in plastično poudarjenim z velikim zatrepom pročelja.
Fasada s kontrasti med portali s predimenzioniranimi čeli in drobno figuro Marije z detetom, sloko belo figurico sv. Frančiška v vrzeli odprtega timpana pa predvsem z monumentalnimi stebri napoveduje podobno zasnovano notranjščino.
Stebri portala tesno obstopajo odprtine pročelja, zgoščenost form pa še stopnjujejo okrogla okna nad portali.
Osnost vzdolžne zasnove je arhitekt poudaril z zvonikom, ki ga je postavil ob zunanjo oltarno steno cerkve.
V tem se je seveda zasnova za sv. Frančiška bistveno oddaljila od prvih praških načrtov.
Sprva je nameraval zvonik pozidati v celoti pravokoten do venca nad prostorom z zvonovi, toda med zidavo, ko je bil zvonik pozidan do višine cerkvenega strešnega venca, se je premislil in nadaljeval z valjastim in dvojnim stebrastim motivom do vrha ter zaključil kompozicijo s strmim stožcem.
Ometana stena zvonika je perforirana z dvema vrstama ozkih oken.
Po horizontali deli podstavek zvonika močno izražen venčni zidec, ki oklene vso zgradbo.
Cerkveni prostor členi vrsta vitkih pilastrov, med katere je v podstrešnem pasu razmestil na vsako stran po pet pravokotnih oken nad venčnim zidcem.
Pilastri so nadomestili prvotno zamišljene polstebre in skoraj grafično nakazujejo notranjo prostorsko členitev.
Cerkev so začeli zidati jeseni leta 1925.
Do posvetitve leta 1927 je bila že uporabna, ne pa še opremljena.
Zvonik so zidali do leta 1931.
V dvajsetih letih so izvedli prvo, preprostejšo različico glavnega oltarja, prižnico, stranska oltarja, in to vse v črti ob stebrih pred oltarno steno.
Plečnik je proti tedanjim pravilom iz globokega osebnega verskega čutenja in ob razumevajočih frančiškanih potisnil ves oltarni del v osrednji kvadrat ladje, torej v prostor za ljudstvo.
Stele je tedaj uporabil izraz kristocentričnost43 za koncept organizacije cerkvenega prostora okrog oltarja, kakršnega je šele pozneje priporočil drugi vatikanski koncil.
Do leta 1937 so namestili lestence, drobne plastične stvarce, ki jih požira velikanski prostor.
Po vojni je Plečnik dopolnil glavni oltar z velikim zaslonom s kipom sv. Frančiška za motivom oltarne piramide (1952), ter opremil še kapelo Žalostne Matere božje za oltarjem, zakristijo in krstno kapelo ob vhodni partiji.
Vsi do sedaj obravnavani arhitektovi posegi so se nanašali na ožje mestno središče.
K mestnemu področju pa je sodil še dokaj skromno urbanizirani del mesta severno od železniških naprav, tako imenovani Svetokriški okraj ali Bežigrad.91 Oblikovanje tega dela mesta je imel poleg nekaterih nalog v Centru za morda najbolj pereče vprašanje, za katero je napravil hkrati ob generalnem urbanističnem načrtu še poseben načrt za Bežigrad, in ni naključje, da ju je objavil hkrati v isti številki revije Dom in svet.92 Pomena Bežigrada se je zavedal že Fabiani in je v svoji znameniti Regulaciji deželnega stolnega mesta Ljubljane93 namenil posebno pozornost prav Bežigradu.
Da pa se načrta praktično ni dalo izvajati, je tičal razlog v lastninskih razmerah, ki jih načrt ni upošteval.
Tedaj je kolonizacija Bežigrada že tako napredovala, da je bilo treba področje zajeti v enotni načrt.
Glavne pozidane točke v tem območju so bile staro ljubljansko pokopališče pri sv. Krištofu, potekajoče vzporedno s tirnimi napravami nekoliko severneje od njih, bloki hranilniških hiš, umaknjeni vzhodneje od Dunajske (Titove) ceste, obsežen kompleks artilerijske kasarne ob Dunajski in tik ob njenem severozahodnem vogalu njegov Stadion med Dunajsko in Vodovodno cesto.
Razmeroma daleč na severovzhodni strani Bežigrada se je od začetka stoletja severneje od tedaj na novo pozidane cerkvice sv. Križa širilo novo ljubljansko pokopališče (od tod ime Svetokriški okraj).
Po Plečnikovem gledanju bi moral Bežigrad prevzeti nekatere centralne mestne funkcije; stadion je že sodil med takšne.
K temu je Plečnik dodal še nove, med katerimi ne po naključju izstopajo naloge simboličnega pomena: povečana župna cerkev ob sv. Krištofu in ob njej monumentalni Hram slave - slovenski Panteon s pokopališčem zaslužnih Slovencev.
Tudi pokopališče pri sv. Križu bi moralo dobiti v na novo nastajajoči mestni strukturi vidnejši poudarek.
Upravne zgradbe, šole, stanovanjske hiše in kompleksi bi po njegovi hierarhiji zavzeli po pomenu nižja mesta.
Plečnik Fabianijevega načrta ni povsem odklonil, marveč ga je, kjer je mogel, uspešno korigiral.
Resnica pa je, da je v lepotnem pogledu šel prek Fabianijevega načrta.
Ko je Vinko Lenarčič opisoval Fabianijev načrt Bežigrada,94 je upravičeno govoril o njegovem "amerikanizmu".
Motiv žarkasto potekajočih osi v prostor s prečnimi povezavami je temeljna ideja, ki jo je Plečnik prevzel iz Fabianijevega načrta, toda predvsem kot likovni in manj kot funkcionalni izhodiščni okvir.
Zamisel je prevedel v izjemno strogo zasnovo žarkasto položenih cestnih osi v prostor in ločnih prečnih povezav v skoraj idealnem in v sebi sklenjenem četrtinskem krožnem izseku.
Zahodna meja ureditve je Dunajska cesta; čeznjo seže samo v območju Stadiona.
Južna stranica so seveda tirne naprave s kolodvorom, ki jih je Plečnik sprejel kot danost, oziroma bi jih bil poglobil, kot piše v komentarju k načrtu.95 Povsem pa je zavrgel Fabianijevo zamisel o izhodiščih za glavne osi s treh trgov in je namesto tega uvedel eno samo središčno cestno os novo Linhartovo cesto, pravo avenijo, ki bi v rahlo zalomljeni črti povezovala Dunajsko cesto z velikim trgom in župno cerkvijo pred pokopališčem pri sv. Križu.
Ob tej osi ali celo na njej bi bile zvrščene poglavitne upravne in sploh družbeno pomembne stavbe, kot so gledališče, na otoku sredi avenije občinska hiša ali okrajni magistrat, kot ga imenuje Plečnik, na vsaki strani trgovine ter v njeni osi zvonik nove župne cerkve onkraj velikega trga v izteku avenije.
Od tod bi segli dalje v prostor dve žarkasto potekajoči cesti, medtem ko bi zarisani polkrog okrog celotnega kompleksa zaobjel še šolska poslopja ob trgu, prav na robu oboda pa bi se dotaknil sv. Križa z osrednjim pokopališčem, ki bi bilo po Plečnikovih besedah "extra muros" in zastrto z drevjem, da ga v vizuri ne bi bilo videti.
V komentarju k načrtu je Plečnik še zapisal, da je načrt zajel še obstoječe zgradbe brez pomembnejših rušenj (artilerijsko kasarno in vrsto razmetanih družinskih hiš ob Dunajski in Linhartovi in drugo), obstoječe peščene jame, ki so v zgodovini služile Ljubljančanom za gramoznice, pa je nameraval uporabiti kot člene v sistemu javnih sprehajališč v južnem in jugovzhodnem delu Bežigrada.
Parke srečujemo še v centralnem delu njegovega Bežigrada, na severu in na vzhodni strani Dunajske ceste.
Zanimiva je bila zamisel njegove gozdne ceste, namenjene izključno pogrebom.
Do tedaj je bila namreč navada, da so pokojnika pospremili iz mesta k sv. Križu.
Povezovala bi podvoz na Šmartinski cesti s sv. Križem.
Staro pokopališče pri sv. Krištofu je namenil bodisi pokopališču nedolžnih otrok ali pokopališču slavnih mož (na to misel se pozneje veže njegov Hram slave iz leta 1932 - tu je dilema še odprta).
Vzhodneje od tega kompleksa je predvidel celo industrijsko cono v območju Zelene jame, kjer so nekatere tovarne že stale.
Že v dvajsetih letih je arhitekt posebno v razmišljanjih o cerkvenem prostoru razvil vrsto novih prostorskih konceptov.
Tudi strukturno jasna zasnova bežigrajske cerkve sodi med njegova presenetljiva odkritja, je pa, kot večina vseh, o katerih je tekla beseda, podrejena strogo geometričnemu konceptu organizacije (cerkvenega) prostora.
Bežigrajski prizidek je bil v Plečnikovih očeh nekakšen provizorij spričo grandiozne zamisli Hrama slave, slovenskega Panteona, ki bi v bližnji okolici te cerkve zavzel dominantno mesto.
Ko so ta načrt opustili in so mu naročili le nekoliko vzhodneje postaviti poslopje novega semenišča, je želel dati temu monumentalen poudarek.
To je storil z zamislijo velikega valja, ki bi z razvitima krakoma formiral zalom načrtovane velike nove avenije, Linhartove ceste.
Zveze, ki jih je imel Plečnik z ljubljanskimi jezuiti, so delovale tudi pri naročilih za ta red iz Hrvaške.
Po vsej priliki je imel tudi vlogo p. Ferdinand Kobi, ki je Plečnika po njunem srečanju ob Domu duhovnih vaj priporočal svojim sobratom.
Nanj so se obrnili zagrebški jezuiti,133 hkrati z njimi še osiješki.
Ti so imeli še večje ambicije od zagrebških in arhitekt se je rad odzval, naj je imel še toliko dela in hkratnih zidav.
V načrtu so imeli samostan in cerkev sv. Srca Jezusovega.134 Na temelju nekaj starejšega načrta za centralno cerkev za mariborske jezuite je imel arhitekt leta 1937 prvo zaokroženo zamisel samostojno stoječe ovalne cerkve z zvonikom med dvema zalomljenima kriloma samostana že izdelano.
Spet novost: arhitekt je ločil zvonik od cerkve, vendar ne po zgledu italijanskih campanilov, marveč mu je dal osrednjo vlogo dominante v samostanskem kompleksu, ki z osrednjima traktoma kril ustvarja plitvo konkavno vdolbino.
V njenem zavetju se razvije oval glavnega cerkvenega poslopja.
Sama zasnova cerkve je preprosta: na sploščeno valjasto stavbno telo postavlja Plečnik sploščeni valj svetlobnega nadstropja in ga prekrije s stožčasto streho.
Celotni stavbni obod bi obdal s pilastri, ki bi segali po vsej višini fasade, tako da bi se okrog spodnjega povišanega dela napravil steberni obhod nad svetlobnim pasom.
Pri razlagi notranjščine se kaže spomniti prvega načrta za praško cerkev, saj se tam v formi ovala izrazi ideja o dveh stavbnih lupinah.
Plečnik namreč ob vsem obodu razmesti kapele in jih v osrednji prostor odpre z arkadnimi loki (prva lupina), drugo lupino definira v oval položena vrsta dvanajstih stebrov, ki nosijo dvonadstropni oval s svetlobnim nadstropjem in stožčasto streho.
Povprek postavljeni arkadni oval bi služil kot glavni oltar, v katerem bi dominirala romansko stroga soha-steber sv. Srca Jezusovega.
Z ene strani torej razvija idejo abstraktno razmetanih stebrov po prostoru, ki ga opredeljujejo tri prostorske smeri, tu v popolnem nasprotju osno urejena cerkev z osno urejenim samostanom v kompoziciji, ki odseva naravnost klasični mir in popolno urejenost.
Trideseta leta so bila leta njegovih najvidnejših počastitev v domovini.
Za njegov prispevek Jugoslaviji in gotovo kralju osebno ga je odlikoval že kralj Aleksander.
Potem je prejel še dve visoki državni odlikovanji (1938 in 1940).
Bil je posebno čaščen med redovi na Slovenskem, najbolj seveda med frančiškani.
Ti so mu podelili listino kot osebnosti, posebno zaslužni za frančiškanski red.
Jeseni leta 1938 so na slovenskem dozorele razmere za ustanovitev slovenske akademije znanosti in umetnosti, ki pa se zaradi unitaristične državne politike ni smela imenovati slovenska.
Plečnik je bil imenovan med prvo osemnajsterico akademikov.
Glede na to, da so ga že leta 1925 imenovali v Pragi za člana Masarykove akademije dela, bi ga bilo skoraj nemogoče v domovini ne imenovati.
Za prispevek mestu je bil leta 1939 imenovan za častnega meščana mesta Ljubljana.
Hkrati so se odločili izdati knjigo vseh Plečnikovih del.
To je bila poznejša njegova Architectura perennis.
Sprva je delo na šoli potekalo kot poprej.
Zaradi domnev, da je Tehnika eno od žarišč odpora, so jo Italijani jeseni leta 1941 zaprli.
Pozno spomladi 1942 so predavanja, vaje in izpiti stekli spet normalno do kapitulacije Italije septembra 1943.
Tedaj so Tehniko zasegli Nemci in jo uporabili za vojašnico.
Plečnik je dal prepeljati na svoj dom dela svoje šole z diplomami vred, del šolske knjižnice in celotni arhiv Ognjišča akademikov arhitektov, se zaprl v hišo in le redkim dopuščal v svojo bližino.
Preganjali so ga strahovi.
Ves čas se je bal, da ga bodo zaprli, a še bolj ga je bilo strah za lastno ustvarjalno preživetje.
V zadnji skupini so spomeniki, pri katerih je arhitekt želel ustvariti nekaj povsem novega.
Mednje sodi spomenik v Trnovem v Ljubljani (1954).15 Iz valjastega podstavka s profiliranim vencem raste kockasti podstavek, na katerem stoji krogla med štirimi bronastimi zvezdami.
Stari secesijski motiv s kroglo v Plečnikovi starostni obdelavi, ko forme ne rastejo več organsko druga iz druge, marveč so videti zložene druga na drugo.
V tem pogledu je še izrazitejši njegov spomenik v Laškem (1951),16 kjer se zloženost kaže tako v vertikalni kot v horizontalni smeri.
Na podolgovato podlago je v osi razvrstil kamnite kocke z vazo, profilirani trikotnik in steber z napisno ploščo na abakusu kapitela, same simbolične, do kraja počiščene oblike, ki živijo v stopnjevani kompoziciji vsaka svoje življenje osamosvojene oblike.
Ko so leta 1953 končali dela na trgu, so se hkrati začela dela na bližnjem Roženvenskem klancu.27 Plečnik je uvidel, da je potrebno predvsem dvoje: da bi prostor ob prezbiteriju cerkvice Roženvenske Matere božje poenotil, se je odločil za postavitev arkadnega zaslona, v spuščajočo se sotesko med hišami in konglomeratnim bregom pa nov motiv, to je na novo načrtovane stopnice postaviti pretočni vodnjak z obeliskom.
Arhitekt je torej najprej iznašel prostor, ki dotlej ni vseboval nobene estetske vrednote, potem pa je kot dragulj izoblikoval njegov zadnji najobčutljivejši del soteske, tik pred vstopom v mesto.
Zaslon je dvojna arkada, ki stoji na robu konglomeratne skale, pozidana v grobem lehnjaku.
Položnejši del klanca je opremil z nekaj stopnicami in podesti, strmejši del pa s kakimi petnajstimi polkrožnimi stopnicami, trdno vpetimi med škarpe soteske.
V os klanca, v sredo stopnic, je postavil vodnjak iz belega kraškega kamna s štirimi stopničastimi koriti, vrh katerih stoji obelisk in na njem bronast petelin na krogli.
Na stopnice je dodatno razmestil še par drobnih, naravnost filigransko struženih konfinov in par ovalnih konfinov nekoliko više, dva ob vodnjaku.
Beli vodnjak, vsajen v gibko izpeljano strukturo stopnic, se razodene pešcu, ki prihaja s spodnje savske ravni, kot presenečenje.
Obelisk s ptičem obvladuje vrhnji prostor in kontrastno izstopa od temnejšega, iz lehnjaka pozidanega arkadnega zaslona.
Vodnjak je po merah majhen, vendar deluje v svojem okolju nenavadno skladno in izbrano.
Plečnik tudi v starosti obvladuje merilo, še več, z arkado si ustvari umetno cezuro, konflikt v prostoru, ki ga malone s komorno rešitvijo vodnjaka z obeliskom na stopnicah učinkovito tudi razreši.
Pri Prešernovi hiši mu je šlo za monumentaliziranje skromne, v osnovi še srednjeveške hiše z igro baročnega segmentnega trikotnika in plastično poudarjenih okenskih mrež, medtem ko je imel s predlogom za kranjsko mestno hišo v Jocifovi izvedbi28 mnogo večje ambicije.
Po nekaterih Plečnikovih zasnutkih29 je Jocif namestil monumentalno arhitekturo mestne hiše v most čez Kokro!
Ne morda na most, kot to pozna evropska arhitekturna zgodovina, marveč v samo jedro mostu, v njegove loke.
V tem se Plečnik tudi v svoji pozni starosti predstavi kot moderen arhitekt, ki si vzame pravico spreminjati tradicionalno vlogo prvin v arhitekturnih ali celo inženirskih strukturah.
Bolj poenostavljeno rečeno, Plečnik ustvarja prostor tudi tam, kjer je bila arhitektura po tradiciji izpolnjena, nosilna, toda zdaj v nasprotju s svojimi dunajskimi risarskimi fantazijami, kjer je notranji prostor pogosto zapolnil.
Med večjimi realizacijami kaže omeniti njegovo adaptacijo župne cerkve na Ponikvah,36 saj gre za edini cerkveni objekt, kjer se mu je po vojni posrečilo celovito oblikovati tako zunanjo kot notranjo prostorsko podobo cerkve.
Spričo velikega števila njegovih načrtov za v vojni porušene cerkve ali adaptacije je prav nenavadno, da je bilo tako malo uresničenih.
Adaptacijo precej porušene cerkve na Ponikvah na Šentviški planini so izvedli v skoraj vseh elementih iz preprostega razloga, ker so cerkev potrebovali.
Tik pred koncem leta 1951 so bili načrti izdelani, toda zidava se je začela šele leta 1954 in je trajala dve leti.
Enoladijska cerkev z ravno zaključenim prezbiterijem z vdelanim zvonikom v vhodni partiji in s prizidano nadstropno zakristijo je bila skromna zasnova, kakršnih bi našli precej v teh krajih.
V vojni je bila cerkev povsem razkrita in stene so bile ponekod precej porušene.
Plečnik se je odločil za radikalni koncept obnove.
Spremenil je smer cerkve, napravil vhod s strani prvotnega prezbiterija in predenj postavil vhodno lopo.
V pazduho med nekdanji prezbiterij in nekdanjo zakristijo je postavil stopniščni stolp v obliki valja in ga zaključil s stožcem.
Ladja je ostala, le da je njena nekdanja vhodna stena postala oltarna stena in telo vdelanega zvonika se je spremenilo v nekakšen proscenij za prižnico.
Na desni je odmeril prostor oltarju, med zvonikom in oltarjem pa je ozek prehod, vstop iz zakristije, ki jo je bilo treba na novo prizidati v cerkveni osi.
Nekdanjo dvokapnico, potekajočo v osi cerkvenega prostora, je spremenil in postavil sleme poprek, v vrh stopnjevane strešne kompozicije.
Preoblikovati je nameraval tudi zaključek starega zvonika, da bi mu dodal dinamično, zašiljeno obliko, a je žal ostalo pri prvotnem.
Vendar tudi obstoječi dobro funkcionira v Plečnikovi namerni asimetričnosti po diagonali postavljenih stolpov, manjšega okroglega ob vhodu, večjega na kvadratnem tlorisu ob oltarni steni.
Njuna nesimetričnost ustvarja namreč neravnovesje, s tem napetost in sili obiskovalca, da si cerkev vrh griča ogleduje s kroženjem okrog nje.
Še ena posebnost v umetnikovem obravnavanju zunanjščine: kjer so se prvotni zidovi ohranili, ohranja Plečnik omet; kjer je dal zid dozidati sam, pušča zid neometan in ga z jasnimi linijami v ometu ostro ločuje od izvirnega.
Nekaj odprtin je napravil na novo.
V notranjščini je mogoče povsem jasno doživeti vzpenjanje prostora pod dekoriranim lesenim stropom in njegovo spuščanje k oltarni steni.
Logika prikazovanja neometanega zidu je v notranjščini obrnjena: neometan ostane prvotni zid, pač pa da ometati po njem povišane stene.
Ob Bogojini in prizidku k sv. Krištofu je to še tretji primer vključitve starejše cerkve v novo celoto, ki vkljub nekaterim nedodelanostim in preprostim prijemom kaže na arhitektovo voljo in moč po popolni uveljavitvi svoje oblikovne govorice nad prvotno, naj gre za stavbni koncept ali za detajl.
25 Ta interier je dal objavit že v Strajnićevi monografiji (STRAJNIĆ, nav. delo, Interieur, sl. 15-18); Architectura perennis, Ljubljana, 1941, str. 233.
Izvirne fotografije so se ohranile v Fototeki AML-PZ, arhiv.
"V Vas je izvir!" je pisala in na drugem mestu: "Ko bomo mi Slovani našli svojo obliko - mislim, da ste med prvimi."
66 O tej nameri priča drobna skica, ohranjena v AML-PZ, arhivu, mapa Urbanistični načrti za Ljubljano.
Matice sicer ni več vnesel v drugi generalni urbanistični načrt, vendar njena situacija (Napori, str. XXIV) kaže na isto miselno izhodišče.
