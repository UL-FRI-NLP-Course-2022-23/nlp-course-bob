Ni časa za treninge!
Toda ali Francozi lahko premagajo Hrvate?
Kar zadeva imena, so Hrvati v precejšnji prednosti, po igri pač ne: Hrvati so se srečno in s pomočjo sodnikov izvlekli z Nemci, Francozi pa so jih dobesedno »deklasirali«.
Sicer pa so že tudi danes možna presenečenja (zmaga Francozov nad Španci ali celo presenetljivo dobrih Ukrajincev nad Hrvati), tako da so vse to le špekulacije.
Tarceto - Italijanski, avstrijski, madžarski in slovenski plesalci so se minuli konec tedna pomerili v ekipnem tekmovanju v latinskoameriških in standardnih plesih.
Slovenski predstavniki, v LA para Batagelj-Štrukelj in Perat-Kos ter v standardnih Krapež-Girella in Vratar-Šošter so skupaj zasedli drugo mesto za Italijani.
Tretji so bili Madžari, zadnji pa Avstrijci.
Orehova vas - Naš najboljši motokrosist Sašo Kragelj je nekaj dni pred zaključkom prestopnega roka le podpisal pogodbo za AMD Orehova vas, kjer je pred desetimi leti tudi začel svojo motokrosistično kariero.
Kot smo že poročali, je Sašo Kragelj nazadnje, konec preteklega leta, vzel izpisnico pri konjiškem društvu, sedaj pa se je znova vrnil k domačemu klubu.
V bližnji sezoni bo kljub nekaterim pomislekom še naprej z yamaho sodeloval v četrtliterskem razredu, hkrati pa bo lahko v skladu s pogodbo sodeloval tudi v nižjem razredu, posebej na dirki za SP do 125 ccm v Orehovi vasi.
Koper - Odbojkarice koprskega Kemiplasa bodo drevi ob 18. uri v evropski ligi pokalnih zmagovalk igrale tretjo tekmo.
V goste jim prihaja Enka iz Istanbula, ob splitski Kašteli favorit lige.
Turkinje gradijo igro na postavnih Bolgarkah, 186 cm visoki Valiji Ivanovi in 2 cm nižji Danieli Turel-Todorovi.
Enka je obe uvodni tekmi prepričljivo dobila.
Koprski trener Dragutin Šuker Turkinje v napovedih postavljal na 1. mesto.
Pred drevišnjo tekmo je zlasti na Obali veliko zanimanje.
»Ne vdajamo se vnaprej.
Tekma bo za nas velik izziv in priložnost, da preverimo svoje sposobnosti.
Vse naše igralke so zdrave in napovedujejo igro po najboljših močeh in znanju,« napoveduje Dragutin Šuker, ki poudarja, da trmaste Koprčanke igrajo najbolje, ko jim je najtežje.
Spodbudno je, da sta bili na tekmi DP v Ljutomeru med najboljšimi Ivana Pavlica in prosta igralka Tjaši Artnik.
Če jim bo uspelo dobro servirati in spremejati servise, bo lažje tudi ob mreži.
New York - Košarkarji moštva Dallas Mavericks so trenerju Donu Nelsonu v tekmi proti Detroitu prinesli 900. zmago v NBA.
Strateg teksaške ekipe pa se ima za doseženi mejnik v karieri - postal je šesti član »kluba 900« - zahvaliti tudi bolečinam Granta Hilla.
Prvi strelec Detroita je namreč zaradi poškodb boka in hrbta, ki ju je staknil na tekmi proti Chicagu, moral počivati in s tem Nelsonovim varovancem dodobra olajšal delo.
Barcelona - Sir Frank Williams je na predsezonski predstavitvi svojega moštva formule 1 na dirkališču Circuit de Catalunya razkril svoje adute.
Ledeni mož na vozičku je zamenjal dvakratnega prvaka ameriškega prvenstva CART Alessandra Zanardija z Angležem Jensonom Buttonom (na fotografiji), ki je pred tednom dni dopolnil 20 let in lahko v svojem razmeroma tankem dirkaškem dosjeju pokaže le naslova britanskega prvaka v formuli Ford in formuli 3.
Button, ki je tako najmlajši britanski voznik formule 1 in peti najmlajši v zgodovini sicer, je dan pred tem v neposrednem dvoboju na testu na dirkališču Catalunya ugnal Brazilca Bruna Junqueiro, ki ima za seboj uspešno sezono v formuli 3000.
Frank Williams je moral za predčasno prekinitev pogodbe plačati odškodnino Zanardiju, ki je v minuli sezoni močno zaostal za moštvenim kolegom Ralfom Schumacherjem in ni osvojil niti ene točke.
BMW-Williams je v Barceloni predstavil tudi nov dirkalnik fw22, za katerega je glavni načrtovalec Gavin Fischer dejal, da je prej izpeljanka lanskega kot pa nova konstrukcija.
V Londonu pa je nov dirkalnik predstavilo tudi moštvo BAR-Honda.
Konstruktor Adrian Reynard, ki je izsilil nekatere spremembe v vodstvu moštva, je dejal, da bo sodelovanje s Hondo pomagalo prebroditi težave, s katerimi se je moštvo ubadalo ob svoji debitantski sezoni v formuli 1.
