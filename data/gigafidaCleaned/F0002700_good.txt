Za največje presenečenje pa je prav gotovo na samem koncu koncerta poskrbela skupina Big Foot Mama.
Po vseh velikih imenih, ki so nastopila pred njo in ki so na sceni že deset ali dvajset let ter prodala na desettisoče in stotisoče plošč, se je zdelo, da Big Foot Mama ne bodo uspeli stopiti iz njihove sence ter da bo mogoče občinstvo glede na pozno uro - skoraj polnoč - začelo zapuščati dvorano.
Toda zgodilo se je ravno nasprotno.
Njihovo ime je bilo pričakano z ravno toliko dekliškega navdušenja, njihov melodični, a vendarle izredno udarni rokenrol pa z ravno tako močnim spremljevalnim zborom iz občinstva.
Dekleta so mahala z rokami in se stiskala proti odru, pevec Gregor pa se je gibal po odru suvereno, kot da vsak dan nastopa pred razprodano veliko dvorano hale Tivoli.
Čeprav so se mu v resnici verjetno prikazala nebesa.
Kar niti ni presenetljivo.
Rok'n'Bend, Magnifico in Big Foot Mama so namreč eni najpopularnejših izvajalcev in verjetno ne po naključju tudi eni najkakovostnejših pop ali rock imen, kar jih v tem trenutku premore slovenska glasba.
Še posebej Big Foot Mama so v izrazito vzpenjajoči se fazi in njihov naslednji album, ki naj bi izšel spomladi, bi lahko pomenil dokončni množični preboj.
Rok'n'Bend so medtem na vrhuncu slave - ta vrhunec pa traja že skoraj dve leti.
Njihov letošnji album Kako me mika je imel težko nalogo ponoviti uspeh prvenca, na koncu pa ga je še presegel.
Magnificu pa se uspeva ohranjati na vrhu že pet let in prav nič ne kaže, da bi mu pri tem zmanjkalo moči in idej.
Slovenska pop in rock produkcija minulega leta je poleg teh treh imen ponudila marsikaj zanimivega.
Demolition Group so z albumom Temni angeli usode dosegli kreativni in komercialni vrhunec svoje kariere, in to po več kot petnajstih letih dela, ko bi prej pričakovali utrujenost in manierizem.
V letu 1998 je sicer izšlo že skoraj nešteto plošč, toda to je tisto najboljše iz dvanajstmesečne ponudbe.
Ostalo je prišlo, izšlo in odšlo, praktično brez kakršnegakoli vpliva, učinka, pretresa ali užitka.
