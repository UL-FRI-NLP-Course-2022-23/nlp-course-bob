To pravzaprav ni nič posebnega, svoje udarne govornike in nastopače imajo stranke tudi v demokracijah z večstoletno tradicijo.
Ampak pri nas gre za nekaj drugega.
V Sloveniji so očitni poskusi duhovne in politične (re)ruralizacije, nekakšnega ponovnega intelektualnega pokmetenja, ki v političnem diskurzu pozna le trdo, »realistično« govorico, brez metafor, parabol in predvsem samoironije.
Živo utelešenje te ruralizacije je državni zbor.
Nekateri pravijo, da moramo potrpežljivo čakati, in nekega dne se bo krivulja politične retorike in politične kulture nasploh začela dvigati.
Ne verjamem, predvsem pa ne vem, zakaj bi bilo treba na to čakati; poslanci, ki jih imamo, so tu in zdaj, naj govorijo - če znajo!
Časopis, čeprav le kot svitek papirja, je navsezadnje že kar velik napredek.
