pripravi stran za tiskanje
Pravzaprav se sliši neverjetno, a slovenska in hrvaška stran sta se šele včeraj prvič pogovarjali o hrvaški nameri, da razglasi izključno gospodarsko območje.
Prvič potem, ko sta nekaj dolgih vročih poletnih tednov streljali iz vseh diplomatskih topov, Slovenija pa je uporabila tudi omenjeno diplomatsko orožje.
V Sloveniji bi enostranska razglasitev neposredno prizadela predvsem podjetja z Obale in tamkajšnje ribiče.
Kot je pred časom objavilo Delo, bi samo v ribištvu zaradi zapore mednarodnih voda delo izgubilo najmanj 80 ljudi, vsako leto pa bi bil izpad dohodka velik do 400 milijonov tolarjev.
Razglasitev najbrž ne bi bila brez vpliva niti na koprsko Luko, ki je v prvih osmih mesecih tega leta pretovorila za dobrih sedem milijonov ton blaga, kar je 17 odstotkov več kot v primerljivem obdobju lani.
Razglasitev hrvaškega gospodarskega pasu bi gotovo vplivala na njeno poslovanje.
Sprva morda ne, a ko bi Slovenija vrnila udarec, bi se Hrvatje bržčas posvetili tudi plovbi tovornih ladij po njenih vodah v koprsko Luko, pregledom, kaj tovorijo in podobno.
Pojasnilo: nemotena plovba skozi izključno gospodarsko območje kot pravica ostaja, a prav tako ostaja pravica "lastnice" območja, da nadzoruje, kaj se v vodah dogaja.
Razglasitev takšnega območja je sicer suverena pravica države, vprašanje je le, ali je najbolj smiselno to storiti.
Hrvaška enostranska razglasitev bi zato še najbolj spominjala na človeka, ki se vede asocialno (kar je njegova neodtujljiva pravica), se pa čudi, zakaj težko najde družbo.
