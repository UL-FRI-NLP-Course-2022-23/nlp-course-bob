Poveljnik vojnega letalstva ZRJ, sicer na novo imenovani general Spasoje Smiljanić, je na sinočnji tiskovni konferenci povedal, da je bilo do zdaj v njegovih enotah ubitih sedem vojakov, 12 pa je bilo ranjenih.
Kot je dejal, to ni veliko, če upoštevamo, kako močan je nasprotnik.
Povedal je tudi, da so letala Nata vojaške objekte ZRJ le neznatno poškodovala, da znaša vsa škoda kakih 300 milijonov dolarjev, da pa bo moral to nekdo plačati.
Nato je dejal: »Na naše junaštvo in domoljubje bodo lahko ponosni vsi bodoči rodovi srbskega naroda«.
Smiljanić je povedal, da so njegove enote ob »minimalnih izgubah« sestrelile sedem letal, okoli 300 manevrirnih raket in tri helikopterje Nata.
Kot poseben uspeh je omenil sestrelitev ameriškega letala F-117, ob tem pa dejal, naj ga nikar ne sprašujejo, kako so to izvedli.
Na vprašanje, ali je Vojska Jugoslavije skupno sestrelila sedem letal, je Smiljanić odgovoril, da so tudi druge sile, zlasti kopenske, uspešno delovale in da bodo ob priliki sporočile svoje rezultate.
