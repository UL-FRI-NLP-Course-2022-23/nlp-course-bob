"Arhitektura ni umetnost, je naravna funkcija.
Raste iz tal, kot živali in cvetlice."
Kulturni dom Moste stoji v predmestnem okolju, v parterju stanovanjskih stolpnic ob prometni Zaloški cesti.
Ideja doma kot socialnega središča najpomembnejše javne stavbe je zahtevala monumentalnost in kontrast v odnosu do anonimnega okolja.
Arhitekt se je odločil za hermetično zaprto, v molk zavito stavbo.
Njena kulturna vsebina ni razvidna na prvi pogled.
V iskanju duha sodobnega časa je hiša radikalno moderna.
Epidermični plašč zapira kontejner, v katerem so dvorana in vzporedni prostori.
Notranji prostor dvorane navzven ni čitljiv, prav tako ne merilo.
Monomaterialno škatlo prekinjata le nadstrešek balkon nad vhodom in ogromno okno nad njim.
Mednarodna avtomatska telefonska centrala (MATC) je del zamišljene celote in hkrati samostojna arhitektura.
Z dinamično gesto povezuje dva obstoječa objekta: čokato stolpnico in monumentalno palačo pošte.
Tehnološki program centrale je spravljen v dveh kleteh, nad zemljo je trietažni poslovni del.
Konstrukcija je minimalizirana: dva vertikalna okrogla inštalacijska jaška, stopniščno jedro ob skupni steni s stolpnico in štirje stebri.
Pritličje je odprto peristil, nadstropji pa ovija dinamična steklena opna, ki podnevi odseva urbani ambient, ponoči pa sveti vanj.
Stebri pritličja nimajo baze niti kapitela, obloga stebrov je dematerializirajoča moderna kanelura.
Tektonska abstrakcija povzroči, da se zdi, da masa stavbe lebdi, in ta iluzija je zavestno poudarjena s kontinuiranostjo plašča stropa in fasade ter tehnološko oblikovanimi detajli.
Majda Stanovnik (1934, Ljubljana) je prevajalka in avtorica številnih razprav in člankov o slovenskih prevajalcih in prevodih.
Diplomirala je iz svetovne književnosti in literarne teorije na Filozofski fakulteti v Ljubljani.
Prevajala je predvsem novejše angleške in ameriške romane in o njih napisala vrsto spremnih študij, največ za zbirko Sto romanov.
Zaposlena je bila na Inštitutu za slovensko literaturo in literarne vede ZRC SAZU, kjer je s pretežno uredniškim in avtorskim delom sodelovala pri literarnoteoretični zbirki Literarni leksikon.
Na oddelku za primerjalno književnost in literarno teorijo Filozofske fakultete je med letoma 1988 in 1997 honorarno predavala tedaj na novo uvedeni predmet Literarni prevod.
Uredila je pet zapovrstnih Zbornikov Društva slovenskih književnih prevajalcev (1993-1997).
Nazadnje je za Pogačnikovo (et al.) knjigo Slovenska književnost III (DZS, 2001) prispevala poglavje Prevodna književnost.
Najprej je moral Vladimir Kralj (19011969) napraviti smiseln izbor relevantnih dramskih teorij iz komaj pregledne množice od Aristotela do sedanjosti, v tem izboru pa si je našel nekatere teoretike, ki jih je upošteval bolj od drugih in v luči katerih je preverjal vse ostale (to sta predvsem Aristotel in Hegel, pa tudi novejša imena, npr. Margret Dietrich).
Ob branju učinkujejo drame Dušana Jovanoviča (1939) nedodelano, fragmentarno, razmetano, kot kolaž silovitih, zgoščeno prikazanih, vendar med seboj samo ohlapno povezanih konfliktov in procesov.
To je zato, ker predvideva, da bodo drame zaživele šele ob prenosu na oder.
Gre za "produkcijsko" načelo pisanja, poznal ga je že Shakespeare, v nasprotju z Goethejevim "organskim", po katerem drama zraste v umetnikovi duši kot npr. v naravi drevo.
Meta Hočevar (1942) je uvedla nove materiale, ki agresivno demonstrirajo svojo prisotnost, npr. kovino, prozorno in neprozorno plastiko, ali pa običajne materiale v novi funkciji, npr. platno, ki ni več statično, temveč gibljivo ali nosilno ali ima spremenljivo tridimenzionalno obliko, lahko se npr. pojavlja v obliki balonov ali ogromnih napihnjenih talnih blazin.
Vse to novo ali osamosvojeno gradivo zmeraj zaživi šele takrat, ko je na poseben način osvetljeno, luč torej postane neizogibna stalnica scenografove pisave.
Soba z bolniškimi posteljami je intimen prostor, dokler je osvetljena od znotraj; ko pa se prižge tudi zunanja luč, ki vdira noter skozi prozorne plastične stene, se intimni prostor izdajalsko spremeni v javnega.
Platno, ki se premika po tleh, je lahko potok ali kri.
Kmalu po vstopu v gledališče je dobila filmsko vlogo, po kateri je postala zelo popularna, vendar je bila ta slava tudi obremenilna: občinstvo jo je povsem poistovetilo s Presečnikovo Meto.
Cvetje v jeseni je bila nostalgična projekcija tradicionalnih erotičnih vrednot, Presečnikova Meta pa idealiziran model slovenskega kmečkega dekleta, prikupnega in sramežljivega, poštenega in iskrivega.
Dekle umre, tik preden se uresničijo njene ljubezenske sanje; smo v melodrami.
Vprašajte mladino!
Nimajo več potnih srag, prikladnih za veliki plan, ko točkujejo eksterce?
Si ne pišejo več "fulkul" zgodbic po ročni pošti?
Niso več nesrečno, prikrito in zaneseno zaljubljeni?
Niso bolj nedolžni, kot jim pripisujemo?
In ali ne posegajo stalno po Čapovih kasetah, četudi kar naprej goltajo velike kontinente?
Preživeti.
Za to gre.
Čap je.
Četudi je na koncu v Portorožu živel in umrl strašno sam in četudi na njegovem pogrebu filmskih delavcev skoraj ni bilo.
Takega Jamesa Bondka slovenski film ni poznal ne prej ne kasneje.
Ni bilo fanta, ki ne bi bil tako spravljen sam s seboj in ki ga ne bi gnalo tako preprosto redoljubje.
Kekci so bili naši svetli angeli usode, ki so med ljudi trosili dobro voljo in samozavest.
Tako je Kekec v samih nedrjih slovenskega gorstva, ki s Triglavom na čelu uteleša neomajnost in samobitnost izganjal strah, s katerim se je mnogo kasneje, v bolj obremenjenih devetdesetih, vrnil kot skrita in potuhnjena morilka Morana, napovedana v nevarnostih, ki jih je iskal že Klement Jug.
(Slika: Pet minut raja (1959) je bosanski film slovenskih avtorjev Moskovski diplomant Igor Pretnar (19241977) je z govorico svojega učitelja Eisensteina nagovarjal v Samorastnikih, da bi jo izpostavil v ideološkem kontraplanu, ki ga je nastavil Prežihov Voranc z že leta 1942 napisano Samoodločbo slovenskega naroda.
("Danes vas je le nekaj, jutri vas bo še več.")
S Cankarjevim Kačurjem (Idealist) so se resda upi odpisali, a njegova Lažnivka je vsa hlepeča po ljubezni tudi ogoljufana in preslepljena sanjala še naprej.)
Po Živojinu Pavloviću (19331998) je bil prav Vitomil Zupan tisti, ki "je poslal v naftalin zamorjeno inercijo cankarjeve moderne.
Cankarjansko trpljenje, krivdo in žrtev je nadomestil z bojem, ironijo, cinizmom, z zavračanjem norm, Boga, tradicije, ritualov, neumnosti in meščanskih razvad".
Moč tega filma je tudi v podmeni, ki jo prinaša sama prekrstitev literarnega dela Menuet za kitaro v Na svidenje v naslednji vojni.
Takrat, v osemdesetih smo rekli, da je naslednja vojna konflikt v miru.
Boter te prekrstitve, španski borec in partizan, pa jo je namenil režiserju, saj je prav Pavlović kasneje dočakal tudi tisto drugo vojno, ki ga je na nek način pokopala.
Vedno pride naslednjič, četudi vsakdo razen zgodovine vedno misli, da je zadnjič.
Tudi avtorji filma so v svoj "atelje", torej v scenarij (Branko Vučičević), režijo, fotografijo in montažo (vse Karpo Godina, 1943), vnesli ostanke, ki jih je v zgodovinskem brodolomu navrgla skupinica avantgardistov, ko je v dvajsetih letih na Balkanu nažirala jugoslovansko kraljevino.
V tem "ateljeju" se je dobesedno obnovil trenutek takratnih umetniških idej na način natančnega, skoraj dokumentarnega citiranja vseh znakov tega ekscentričnega podviga (pesniški teksti, manifesti, članki, fotografije, predstave zenitistov, izjave reakcionarjev, folklorni motivi, tehnična sredstva, aparati, arhivski posnetki in tudi takrat prakticirani filmski postopki).
Ves ta muzej citatov pa ostaja vpet v filmsko naracijo, ki jasno plete po svoje in muzealije podreja podtaknjeni zgodbi.
A tudi predvideni, saj so dejanske usode avantgard ne le dadaistične, konstruktivistične in zenitistične podobne: njihov konec je običajno tak, da jih družba absorbira, prebavi v anomalijo originala ali povsem potolče.
Če seveda drugačneži že sami ne načnejo lastnega repa ali ne prodajo lastne glave.
Tako kot Meduzini brodolomci, konča tragično tudi druščina, ki svoje estetske prej kot politične poglede plodi med preproste ljudi.
Konec njihove poti je Slovenija, kjer na Vršiču policija (pomotoma!) razredči skupino, slovenska učiteljica pa pristane v slepi družbi sirot.
Problem Vebrove misli je, da se mora, če hoče ostati "znanstveno avtonomna", zgolj "psihološka", zapreti v um in se držati svojega izvora v zaznavi, da je ne odnese v idealizem: taka misel je naivno empiristična, formalno načelna in nedejavna, saj se je že vnaprej odpovedala mišljenju "nemiselnih tj. (heteronomnih) izvorov naših prepričanj", se pravi tega, kar je v nas živo, kar moti in razburja, kar misel ponižuje in jo sili v ponižnost.
Taka misel ima prepričanja, a ne prepriča, ima sicer svet, a svoj svet, kjer ni bolečine, krivice, nesmisla, brezboštva, dialektičnega materializma.
In le tisti, ki ga zadene blisk iz tega oblaka, se spremeni v bitje istine in blagruje oblak, blagruje nevihto, blagruje nevarnost v odprtem pričakovanju: v velikem hrepenenju na poti samote sluti zvedritev in novo jutranjo zarjo.
Naša osebna religioznost ali nereligioznost ostaja okvir ali obzorje našega mišljenja, ki ga ne moremo zapustiti.
Edino, kar nam ostaja, je, da to odkrito priznamo sebi in drugim.
Gre za tisto osnovno dimenzijo govora, ki se naslavlja na Drugega, na Drugega kot mesto onkraj vseh empiričnih sobesednikov.
Ta dimenzija omogoča funkcijo analitika, ki se postavlja prav na to posebno mesto Drugega onkraj intersubjektivnosti.
Kaj hitro se namreč zgodi, da se človek zapre v svoje življenje in zato z njim ne more ničesar storiti.
Tedaj filozofija postane, kakor rečemo, njegova življenjska filozofija, ne da bi se kdaj zares posvetila modrosti, šla onkraj sebe in jo zares vzljubila.
Cilj je torej modrostno življenje, ki ga je mogoče vzljubiti.
Toda, in tu vstopi v filozofijo judovsko-krščansko izročilo, vzljubiti je mogoče samo osebo.
V tem precepu, torej precepu med brezosebno modrostjo in osebo, je obtičala Platonova filozofija: kako naj brez popredmetenja ljubim v konkretnem človeku to, kar naju združuje v eno, to, po čemer sva eno, na primer idejo človeka, ali pa krepost, najino krepostno življenje, idejo kreposti, Dobro, Idejo.
Platon tu zdrsne v popredmetenje, v katerem najin odnos ni več pomemben za odkritje ali uresničitev skupne ideje, ampak se razkrivanje godi na račun drugega in naposled tudi mene samega.
Nekaj izluščim iz tebe, kar je vrednejše od tebe, in tebe zavržem, pri čemer najin svet postane svet luščin, odpadkov in žlindre, univerzalne ideje pa se kot hlapi izgubljajo v višinah.
Premišljeni izrezi, dostikrat tudi izjemno drzni in "nenaravni", so mnoge sicer povsem povprečne Krašovčeve posnetke spremenili v napete, dramatične prizore, ki kljub kompozicijski predelanosti učinkujejo neposredno in prepričljivo.
Spreminjal pa ni samo oblikotvornih sestavin, ampak tudi svetlobne učinkovine, zlasti v dvajsetih letih, ko se je posvetih predvsem t. i. plemenitim tiskom, med katerimi ga je najbolj zanimal brom-oljni postopek.
O njegovih tehničnih vidikih in estetskih učinkih, ki jih je ob upoštevanju določenih pogojev z njim mogoče doseči, je tudi pisal, kako izvrstno ga je obvladal, pa med drugim potrjujejo pomembne mednarodne nagrade, ki jih je prejel za svoje fotografije.
Vloga in pomen Vena Pilona (1896-1970) v slovenskem slikarstvu in grafiki sta bila ustrezno ovrednotena v številnih kritiških besedilih, na razstavah in strokovnih srečanjih.
Ko se je umetnik po letu 1930 dokončno preselil v Pariz, je glavnino svojih ustvarjalnih prizadevanj osredotočil na fotografijo, ki je bila širši javnosti do nedavna precej manj znana.
Po Marjanu Pfeiferju, Vlastji Simončiču, Leonu Dolinšku in tržaškemu rojaku Mariu Magajni je slovensko reportažno fotografijo preteklih desetletij najmočneje zaznamoval Joco Žnidaršič (1938), ki je v realistično dokumentiranje dogodkov vnesel poudarjeno subjektiven angažma ter ustvaril impozanten opus, ki ni podrejen retoričnemu kodu "ilustriranja" angažiranega besedila, ampak vizualno govorico uporablja tako, da sta območje besede in območje podobe drug od drugega neodvisna.
Dognan oblikovni ustroj Žnidaršičevih fotografij obravnavanim temam in motivom zagotavlja tisto drugačnost, zaradi katere je tudi pri reportažnih posnetkih moč govoriti o nedvoumno prepoznavnem osebnem slogu, o zlitju oblike in vsebine na neponovljiv način.
Žnidaršič gradi svoja vidna sporočila na humanističnih načelih, s kritičnim pogledom, ki pa ni dogmatski in izključujoč, ampak vselej dopušča gledalcu, da se tudi sam opredeli do videnega, ne glede na to, ali se osredotoči na posamezno fotografijo ali na celotno "zgodbo" sekvenčni niz, ki skozi zaporedje posnetkov istega dogodka stopnjuje učinkovitost prikazanega in izpostavlja njegovo temporalnost.
Kakorkoli že, v središču Žnidaršičevega zanimanja je vedno človek kot prizadeti, čuteči posameznik in k njemu nas avtor napeljuje tudi takrat, ko evidentira zgolj posledice njegovega ravnanja ali sledi njegovega poseganja v bivanjski prostor.
Fotogrupa ŠOLT in t. i. "mariborski krog" sta na prehodu iz šestdesetih v sedemdeseta leta odločilno zaznamovala prelom s tistim tokom sodobne slovenske fotografije, ki je še vztrajal pri esteticizmu in tehničnem perfekcionizmu.
Bistvena razlika med amaterji in profesionalci pa ni le v njihovem socialnem statusu in ustvarjalnem habitusu, ampak predvsem v načinu mišljenja.
Profesionalec je namreč precej manj obremenjen s fantazmo "umetniškosti", tudi kakršna koli hierarhija žanrov mu je v glavnem nepomembna, ne priznava razlik med delom po naročilu in fotografiranjem iz osebnih vzgibov, zato ničesar, kar počne, ne prepušča naključju in preden pritisne na sprožilec, natanko ve, kaj hoče ter kakšen estetski in sporočilni učinek naj bi imel njegov končni izdelek.
Spremembe, ki jih je na vseh področjih dejavnega mišljenja povzročil prehod v informacijsko družbo, so se zelo hitro pokazale v okvirih umetniškega delovanja, še posebej na medijsko bolj izpostavljenih segmentih ustvarjanja, med katere spada tudi fotografija.
Občutljivost za nove vsebine, ki je nadomestila formalistične preokupacije z "lepim videzom", se je začela udejanjati zlasti med mlajšo, temeljito izšolano in po nazorih svetovljansko usmerjeno generacijo.
Kljub vsem pohvalam pa so Krekove besede tudi izraz zadrege, v kateri se je znašel.
Krek sicer suvereno piše: "Zboru bo morda tu pa tam v tehničnem oziru še kaj očitati . . ."
V Kogojevem rokopisu celo popravi neki predznak.
Pa ga čez čas znova postavi tako, kot ga je zapisal skladatelj.
Zdi se, da končno spozna: "Vsaka še tako mala črta bi vzela skladbi karakteristno prvotno lice."
Kogoj ve, kaj dela.
Podrobno pozna tudi Schšnbergov učbenik, vendar ga utesnjuje.
S takimi pravili začenja boj; sprva le tako, da s cigareto zažiga v papirju mesta, ki jih ne prenese.
Začne postavljati lastne zakone, ruši kadenčni red, briše funkcionalne odnose med akordi, osamosvaja tone, motive, nanovo niansira instrumentalne barve, išče nove harmonije, jih ureja in ureja in ureja.
Vsaka črtica je natančno izrisana, vse je prešteto, izmerjeno, njegov notni papir preplavljajo številke, ki se seštevajo, delijo, množijo . . . vse zavoljo "iskrenejšega, globoko občutenega izraza", kot je spoznal že Krek.
Kogoj zapiše: "Moja notranjost sem."
Končno res ne ostane nič drugega več.
Kogojev genialni duh se poslovi od sveta.
Preteklosti je konec.
Začenja se 20. stoletje.
Verjetno ni skladateljskega imena, ki bi se tako trdovratno ponavljalo v zapisih o slovenski glasbi 20. stoletja, kot je to Slavko Osterc (18951941).
"Svetilnik na morju," ga je posrečeno označila Marija Bergamo.
"Omogoča nam določanje lastne pozicije v prostoru in času in tudi odločanje za nadaljnjo plovbo."
"Sočnata melodika" in "cvetoča muzikalnost", ki ju je leta 1912 Gojmir Krek pripisal Sattnerju, sta že tedaj kljub navidezni dobrohotnosti pomenila prej kritično sodbo kot pozitivno estetsko oceno.
Z njima je Krek prikrito meril na tisto znano Schšnbergovo podrejanje "estetike" (ki je v resnici oznaka ljubiteljskega diletantskega poigravanja) obrtni izbrušenosti.
Foto Iz zapuščine Dragotina Cvetka, hrani Nuk)
Tavčar je zgled, kaj je storiti današnjim pisateljem, seveda v drugačnem času in z drugačno snovjo.
Na ozadju današnjega kulturnega boja, ki mu je bil kot liberalski politik predhodnik, preseneča podoba katolištva in protestantstva v Visoški kroniki: prvo je radoživo, razsvetljeno in odprto, drugo pa v nasprotju z Aškerčevim opesnjevanjem teh časov mračno, strastno, nespravno.
Je to samo zato, ker je bila Tavčarju "visoka poezija" zmeraj povezana s katoliško mašo?
Vse to je pravi Cankar, aktualen za naš čas, za slovensko religioznost, socialo, politiko, psihoanalizo; in seveda za književnost.
Treba ga je samo brati natančneje.
Na primer Jermanove besede "Narod si bo pisal sodbo sam, ne frak mu je ne bo in ne talar", ki seveda ne pomenijo, da se bo narod osvobodil prvega in drugega, kot so mislili predvojni levičarji, ampak da si bo na volitvah sam pisal politično obsodbo.
In če smo že pri Hlapcih da so zares slabe figure v drami liberalci, ob šibkem Jermanu pa zares pokončna župnik in mežnarski Hvastja; in da nam je ljub kovač Kalander, da pa ta pravi človek iz delavskega razreda le preveč pohlevno sledi Jermanu, ideologu.
Ali sploh ve, kaj se iz tega utegne izcimiti v ne tako daljni prihodnosti?
Naj razume, kdor more.
Bil je mojster zvočnosti, ritma, jezikovne glasbe, vendar tudi duha, ki se nemirno, celo za ceno zmot, zaganja k resnici o sebi in svetu, včasih ošabno, drugič spet ponižno.
O tem pričajo ne samo ljubezenske pesmi, ki so še zmeraj med vrhunci slovenske erotike, ampak še mnoge druge, po svoje skrivnostne pesmi kot Zaprti park, Nočni psalm, Pogled na Monmartre, Slap, Spokorna pesem in takih je veliko.
Veš, poet, svoj dolg? je še zmeraj najčistejša narodnoosvobodilna pesem brez sence revolucije.
Modrost njegovih starostnih izrekov je včasih daljnovidna, pa tudi enigmatična.
Kdo ve, kaj je hotel reči z zapisom oktobra 1943: "Svobode naše jabolko se zlato nam zakotalilo je v kri in blato, in preden spet zasije v čisti slavi, vsi bomo blatni, ah, in vsi krvavi."
To je svet strahov, demonov, blaznosti, osebne in metafizične groze.
V tem svetu odsevajo travme časa in zgodovine, vendar sprevrnjene do nerazpoznavnosti; v njem se bijeta dobro in zlo, vendar pomešana drugo z drugim, da ju ni mogoče razločevati.
Vse to pa ne velja samo za notranjost, iz katere pesnik govori, ampak tudi za svet, ki ga dojema: "Ta svet ta čas in vse kar je, je privid tega, česar ni."
To je "horror mundi: groza sveta".
(Slika: Zoran Mušič: Nismo poslednji, 1970, zasebna zbirka, ZDA)
Prva Sodobnost je začela izhajati leta 1933, ko je del sodelavcev zapustil liberalni Ljubljanski zvon.
Župančičev članek Adamič in slovenstvo je namreč polemično obudil slovensko nacionalno vprašanje, Ljubljanski zvon pa ga ni hotel obravnavati, ker se je bal razglašati, da položaj Slovencev v Kraljevini Jugoslaviji ni rožnat.
Sodobnosti (urejala sta jo zlasti Josip Vidmar in Ferdo Kozak) pa je začetna kritičnost uplahnila pri presoji svetovnih razmer.
Njeni sodelavci, med katerimi sta bila tudi vodilna slovenska komunista, Kardelj in Kidrič, so se navduševali nad stalinistično Sovjetsko zvezo do leta 1941, ko je revija zaradi okupacije prenehala izhajati.
V skladu s to politično usmeritvijo je revija gojila marksistično odišavljen podeželski socialni realizem in bila zaradi naivnosti trojanski konj prihajajočega totalitarizma.
Čeprav Naši razgledi (NR) niso bili prava literarna revija, so pomembni za slovensko književnost, saj so se prav v njih večkrat pretresale leposlovne zadeve, se kresale ostre polemike in natiskovala literarna dela, predvsem poezija.
Poleg tega so bolj kot literarne revije kontinuirano kritiško in poročevalsko spremljali ne samo literarno, ampak tudi celotno kulturno dogajanje.
NR so se namreč zavedali, da so revije glasila skupin in da več ustvarjalcev iz različnih razlogov ostaja zunaj njih.
Prav to neopredeljenost ali izločenost ustvarjalcev so izrabljali NR in zapolnjevali vmesni prostor med revijami.
V NR je bilo mogoče brati tudi rezke epitafe revijam, ki jih je nasilno zatrla komunistična oblast (npr. Perspektivam leta 1964), toda tudi pogumna utemeljevanja novih glasil, ki jih potem oblast ni dopustila (npr. leta 1967 za revijo Katalog istoimenske skupine, katere del je bila tudi likovna skupina OHO).
NR so tako spretno vijugali med avtonomijo, kakršno si je želela kultura, zlasti književnost, in podrejenostjo oblasti.
Če so kdaj zavili preveč v prvo smer, so morali to plačati z večjo poslušnostjo (npr. leta 1975 je oblast vodila drugo gonjo proti Kocbeku prav v NR).
Kot nadaljevanje NR so začeli izhajati oktobra 1992 Razgledi (urednik Marko Crnkovič), vendar so konec leta 1999 utihnili.
Ko so se mentorska Mlada pota (1952-62) prelevila v revijo Problemi (1962-), se ta ni mogla kosati s Perspektivami in Sodobnostjo, čeprav je polemizirala z obema.
Ker pa Problemi vendarle niso odobravali njunega zatrtja, so se po letu 1964 odprli za sodelavce obeh uničenih revij.
Ko je leta 1860 Mohorjeva družba v Celovcu začela izdajati Slovenske večernice, se je pravzaprav rodila znamenita "mohorjanka", poseben tip večerniške pripovedi, ki naj bi prikazovala "vesele in žalostne zgodbe iz življenja človekovega, kako Bog vse dobro plačuje in hudo kaznuje".
Za mlajše obiskovalce gledališč sta skrbeli zbirki Mladi oder (z igrami Milčinskega, Bevka, Ingoliča, Suhodolčana, Petana, Zajca, Makarovičeve, B. A. Novaka, Košute, Jesiha . . .) in Lutkovni oder.
Posebej zanimiva je bila zbirka Vezana beseda; v njej so izhajala večinoma Shakespearova dela in ob njih drame Sofokla, Goetheja, A. Tolstoja, Ibsena, Beaumarchaisa, hkrati pa še poezija (Kocbeka, A. Vodnika, Župančiča in Milosza).
"Moderni" časi tej zbirki najbrž niso najbolj naklonjeni; toda njena porabnost bi se zvečala prav z modernizacijo.
Ta tip zbirke namreč svojo idealno uporabnost doseže v elektronski obliki.
O umetniških kvalitetah Eveline in drugih tedanjih baletnih predstav nam je danes težko soditi; gotovo pa je bilo precej težav s tehniko, zato sta Vlček in prva solistka Klimentova v okviru gledališča odprla baletno šolo in na produkciji maja 1919 predstavila nekaj nadarjenih plesalk, med katerimi je izstopala zlasti trinajstletna Lidija Wisiak.
V svojih spominih omenja: "Značilno za Vlčka je bilo, da je iskal vedno nekaj novega: takrat se je začel zelo navduševati za moderno plesno smer."
Kmalu sta šla z Vlčkom v Hellerau k Emilu Dalcrozu, utemeljitelju evritmike, in v Dresden k Mary Wigman, veliki plesalki in ustvarjalki evropskega modernega plesa.
Po vrnitvi v Ljubljano leta 1921 sta pripravila nov program plesnih recitalov v modernem slogu in v naslednjih letih postala prava ljubljenca občinstva.
Spomini na predstavo Vrag na vasi (obnovitev 1978), še bolj pa posnetek njunega znamenitega plesa iz l. 1940 Lok (Mladost, Ljubezen, Zrelost) v izvedbi Maruše in Vojka Vidmarja (1970) me znova prepričujejo, da je vendarle šlo predvsem za kreativno sintezo in avtorski presežek, za postopek, ki je že nekaj časa znova aktualen v sodobnih postmodernih iskanjih.
Glasbo Frana Lhotke sta opustila, ples teče v tišini ("midva razumeva pod koreografijo gibno kompozicijo v prostoru, nošeno od ritma telesa in duše").
Lok je in ostaja "sporočilo o močeh čiste ljubezni in čistega plesa".
Po obdobju Mlakarjev se ljubljanski balet prebija skozi obdobja padcev in dvigov; hromi ga pogosto menjavanje vodij, pomanjkanje trdnega pedagoškega vodstva, predvsem pa umetniške in razvojne vizije.
Mateja Bučar (študij biologije, balet v Ljubljani in Cannesu, SNG balet, PTL) raziskuje telo v neobičajnih dimenzijah na različnih scenskih konstrukcijah (Bos na Veneri, Ugodje v neugodju), razmerje med tehniko in presežkom, možnosti preobrazbe baletnega materiala s sodobnimi postopki (Disciplina kot pogoj svobode), povezave plesa in novih tehnologij (Cukrarna, Pa-Ra, Dependance), ne-koordinirani gib, razgradnje in rekombiniranja giba (Telborg, Media Medici) v povezavi z izvirnimi svetlobno-scenskimi rešitvami Vadima Fiškina.
Zanima jo torej študij "meja in njihovega preseganja tako telesa, kot prostora".
Župančičevi dosežki so sprva spodbujali dopolnjevanje Shakespearovega poslovenjenega opusa Matej Bor mu je dodal historije, Janez Menart sonete.
Šele proti koncu stoletja je nastala potreba po novih prevodih, ki jih najbolj sistematično, najbolj inovativno in s tem najbolj po Župančičevo upesnjuje Milan Jesih.
Za domačo in prevedeno literaturo je pri nas še večji del 20. stoletja veljala ustaljena delitev: na eni strani resna, zahtevna, umetniško dognana dela, ki so praviloma trajnejše vrednosti in zato predmet ocen, analiz, razprav, monografij in zaželenih prevodov, na drugi strani lahkotna, zabavna, nezahtevna, hitro pozabljiva delca, nevredna kritiške pozornosti, a dopustna, če so le sprijaznjena s položajem drugorazrednosti.
V prevodni književnosti je sožitje preteklosti in sedanjosti očitnejše kakor v izvirni, po svoje preglednejše, vendar tudi bolj zapleteno, saj se v prevodu vsakega izvirnika ne glede na njuno starostno razliko srečujeta prevajalčev in avtorjev individualni talent ter izvirnikova in prevodova kulturna, jezikovna in literarna tradicija.
Dušanka Zabukovec (1947) prevaja knjige za otroke, strokovna in poljudnoznanstvena besedila, največ pa različne filmske, radije in televizijske zvrsti, med njimi vrsto zahtevnih dram vedno na ravni, ki so jo uveljavili rodovi odličnih književnih in gledaliških prevajalcev.
To je tem bolj pomembno, ker zraven kot redaktorica in že več let kot vodja prevajalske in lektorske službe na TVS skrbi tudi za ustrezno raven tovrstnega prevoda nasploh.
Novi underground strip je del širokega (proti)kulturnega gibanja, ki se je oblikovalo kot odgovor na lažno moralo ameriške družbe.
Alternativni strip se je oblikoval zunaj tržno profitne logike komercialnega stripa in vzpostavil svoje distribucijske kanale.
(Slika: Prvi album alternativnega stripa v Vzhodni Evropi - Magna Purga: danes in nikdar več je Škuc leta 1977 izdal v 500 bliskovito razprodanih izvodih, zato so leto pozneje pripravili ponatis in ga 1997 natisnili še tretjič.
V spremenjenem formatu, z dodatkom fotokolažirane barvne zgodbe Srce, ki ljubi, in z novo naslovnico.)
(Slika: Stripburgerjevi posebni izdaji - Naslovnico Handyburgerja, posvečenega diktaturi gibanja, je zrisal slovenski avtor Jakob Klemenčič, XXX(Strip)burger na temo seksualnosti pa kanadska avtorica Julie Doucet.)
Kako v enem zamahu izmeriti stoletje na straneh dnevnega časopisa, ki je že v trenutku svojega izida le še včerajšnja, enkrat bolj, drugič manj verodostojna novica?
Na straneh časnika, ki časa ne meri po epohah, ampak tako rekoč po urah, ki ločijo, denimo, večerno od jutranje izdaje?
In ki je zato lahko velikokrat površen, hiter, izključujoč.
Kako naj torej najbolj minljiv član sicer velike čas zapisujoče družine izmeri nekaj, kar naj bi bilo neminljivo ali vsaj precej trajnejše od enega človeškega življenja?
tistim, katerih izbori bodo za zdaj ostali "le" na arhiviranih Delovih straneh, kot tistim, ki so, skupaj s svojimi "izbranci", junaki te knjige.
Ne nazadnje uredniku Alešu Bergerju, tako za sugestije, katere meritve bi še lahko opravili v slovenskem 20. stoletju, ko so še izhajale na ponedeljkovih kulturnih straneh Dela, kot za pobudo, da je časopisna serija knjiga postala in da sva zanjo združila svoja delodajalca.
Zahvala gre potemtakem tudi Založbi Mladinska knjiga in časopisnemu podjetju Delo: brez njiju bi XX. stoletje počivalo v arhivih ali se ohranjalo v glavah časopisnih bralcev z dobrim spominom.
Kot včerajšnja novica, da je bilo 20. stoletje predvčerajšnjim tu.
