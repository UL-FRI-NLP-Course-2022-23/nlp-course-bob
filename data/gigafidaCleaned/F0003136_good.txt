Po predlogu resornega ministra Mihe Brejca bi morali upoštevati sklepe, sprejete v prvi obravnavi, v prehodne določbe zakona pa vnesti formulacijo, s katero bi določili roke, v katerih bi bili zaposleni upravičeni do dodatkov, in hkrati napeljevali k sistemu kolektivnih pogodb.
Po prvih odmevih sindikalistov bi omenjeno vprašanje kazalo podrobneje proučiti, sicer pa se za zdaj iz previdnosti za omenjeno rešitev ne ogrevajo.
Menijo namreč, da jo je treba iskati bolj v smeri razumno določenih spodnjih meja teh pravic oziroma v zakonu določenih zneskov.
Delodajalci so menili, da naj se določbe o dodatkih črtajo iz zakona, sindikalisti pa, da njihovega urejanja ne gre prepustiti kolektivnim pogodbam, za katere velja načelo prostovoljnosti.
Zadnje pomeni, da bi zaposleni lahko ostali brez dodatkov, kot so denimo za delo ob nedeljah, praznikih, za nočno delo, potne stroške, regres, odpravnino ob upokojitvi.
Po ocenah ZLSD bi brezplačna zdravila obremenila proračun za 600 milijonov sit
Brnik - Po polletnem sodelovanju v mirovni operaciji Joint Forge v BiH pod poveljstvom Nata se je včeraj popoldne vrnila prva izmena sanitetne enote Slovenske vojske (SV) Role 1, ki zagotavlja zdravstveno oskrbo predvsem pripadnikom glavnega poveljstva sil Sfor, občasno pa tudi lokalnemu prebivalstvu.
Predstavnik generalštaba SV polkovnik Jože Landeker je pripadnikom prve izmene, v kateri so bili štirje zdravniki, šest bolničarjev in štirje tehniki - prvič v zgodovini SV pa tudi pripadniki rezervne sestave - na priložnostni slovesnosti podelil posebna priznanja, medalje v službi miru.
Njen prvi poveljnik, major Primož Aplenc, pa je po vrnitvi v domovino na tiskovni konferenci povedal, da je bila sanitetna enota »dobro sprejeta, delo pa je opravila strokovno«.
Druga izmena sanitetne enote je odpotovala v BiH že v petek, 28. julija.
Ljubljana - Slovenska filantropija - center za psihosocialno pomoč beguncem si v sodelovanju z Visokim komisariatom za begunce pri ZN in združenjem Vox prizadeva učinkoviteje rešiti težave, ki že dlje časa pestijo ljudi v begunskem zbirnem centru Vič v Ljubljani.
Poleg prostovoljnega dela pa je pomemebno sodelovanje širše javnosti.
»Po zadnjem sestanku nekaj nevladnih organizacij, urada za priseljevanje in begunce in predstavnikov beguncev, ki bivajo v begunskem centru Vič, smo ugotovili, da je z delno obnovo zadoščeno zahtevam sanitarne inšpekcije, nujno pa bi morali obnoviti še električno napeljavo, kar bo stalo predvidoma 1.800.000 tolarjev,« je pojasnil Janez Virant, ki pri omenjenem centru skrbi za stike z javnostjo.
Kot je še pojasnil, bo stroške za nabavo potrebnega materiala plačal urad za priseljevanje in begunce, vseeno pa bo treba zbrati še vsaj milijon tolarjev.
Zato Slovenska filantropija poziva posameznike in podjetja, da s svojimi prispevki pomagajo pri obnovi zbirnega centra, da bi beguncem omogočili dostojno preživetje v okoliščinah, ko nimajo drugih možnosti.
Ena od zanimivih priložnosti je tudi nakup njihovih izdelkov na jubilejni prodajni razstavi v prostorih združenja Vox na Mestnem trgu 13 v Ljubljani.
Denar za pomoč je mogoče nakazati na žiroračun Slovenske filantropije: 50100-678-46561, sklic 2001.
