Natovi prireditelji predvidevajo, da se bo konec tedna v Washingtonu zbralo 42 predsednikov držav in vlad, spremljalo pa jih bo še približno 1700 članov njihovih delegacij (iz Slovenije se bosta udeležila vrha premier Drnovšek in zunanji minister Frlec).
Akreditiranih je že več kot tri tisoč novinarjev, ki bodo spremljali dogajanje v poslopju mednarodnega trgovinskega središča Ronalda Reagana, v katerem bo potekala večina dejavnosti na Natovem vrhu.
Tako bo ob tej priložnosti v Washingtonu največ tujih državnikov doslej, če ne štejemo pogreba Johna F. Kennedyja, ki so se ga udeležili predstavniki več kot 90 držav.
Kriza na Kosovu je vsekakor obrnila na glavo program tega washingtonskega zasedanja, iz katerega niso črtali zgolj naleta Natovih eskadrilj ali svetovljanskih prireditev, temveč so ga popolnoma podredili razpravam o temi, kako okrepiti pritisk na predsednika ZRJ Slobodana Miloševića.
Zaveznice, ki bodo v svojih vrstah pozdravile tri novinke iz srednje Evrope (Češko, Madžarsko in Poljsko), naj bi soglasno potrdile, da bodo vztrajale pri dogovorjeni strategiji (torej napadih), dokler ZRJ ne privoli v zahteve sporazuma in mednarodne skupnosti.
Članice Nata bodo Beogradu poslale jasno znamenje, da so poleg vojaških sredstev pripravljene uporabiti tudi metode političnega in gospodarskega pritiska, začrtati pa nameravajo še glavne obrise prihodnje akcije za obnovo in pomoč državam jugovzhodne Evrope.
