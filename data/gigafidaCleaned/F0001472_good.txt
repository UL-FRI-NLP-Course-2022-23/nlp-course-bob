Očitno so na večkratno ponavljanje razvojnega vzorca pri sabljastozobih mačkah, ki se kaže v obliki velikih podočnikov ter močne zgradbe okostja in mišičja, vplivale velike prilagoditvene prednosti, ki jih je ponujalo takšno orožje v boju za obstanek.
Znani ameriški paleontolog Stephen Jay Gould glede tega pravi: »Konvergentna in vzporedna evolucija se pojavi takrat, kadar pomeni najboljšo ali vsaj zelo dobro rešitev kakega skupnega problema.«
Tega so štiri različne skupine živali -- marsupialia, creodontia, nimravidae in felidae -- rešile na identičen način.
Vse to so paleontologi ugotovili na podlagi najbolje ohranjenih in zdravih smilodonovih kosti.
Christopher Shaw, kustos te zbirke, pa ima raje skrivljene in polomljene primerke, kakršnih je v njegovi zbirki čez 5.000.
Z njihovo pomočjo je mogoče sklepati, da so smilodoni doživljali in preživljali zelo težke poškodbe, ki so jih pohabile za vse življenje.
Tako zaznamovani posamezniki seveda niso mogli več sami loviti plena, zato se ponuja ugotovitev, da so te zveri živele v skupinah.
Skupaj so lovile in delile plen, ob tem pa so skrbele, da so hrano dobili tudi nebogljeni člani skupine.
Sledovi sabljastih podočnikov, najdeni na kosteh nekaterih primerkov, pomenijo, da so se smilodoni med seboj borili za prevlado v tropu.
Poškodbe hrbtnih mišic, hrbtenice, prsnega koša, medenice in nog kažejo na način lova.
Praviloma se je smilodon postavil na zadnje šape, z močnimi sprednjimi kremplji zgrabil veliko žival za glavo in jo skušal prevrniti proti sebi ali od sebe.
Poškodbe so torej nastale med upiranjem in padcem velike živali na svojega napadalca.
V Južni Ameriki je živel Smilodon populator (= neogaeus), ki je bil nekoliko večji od Smilodona fatalisa.
Kurtén in Anderson (1980) ter Paula Couto (1950) so menili, da je drugi le podvrsta prvega.
Smilodonovi sabljasti podočniki so bili sicer precej topi, vendar so zaradi močnih čeljustnih mišic lahko predrli debelo kožo žrtve.
Z zelo ostrimi manjšimi zobmi na zgornji in spodnji čeljusti je ta klasični »sabljastozobi tiger« žrtvi raztrgal trebuh in ji s tem zadal smrtno rano.
Na sliki je Smilodon populator iz Argentine, ena največjih vrst sabljastozobih mačk, v primerjavi z manjšim sorodnikom (Smilodon fatalis) iz Severne Amerike.
