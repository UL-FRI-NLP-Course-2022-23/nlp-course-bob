Protestiram proti nacionalni tv hiši, ker je v četrtek, 10. 12., ob 18. uri prekinila neposreden prenos iz parlamenta.
Poročevalka je prekinitev opravičila, češ da ima TV druge pogodbene obveznosti.
Nato je bil na sporedu film, Kolo sreče, Rock z Vesno in šele nato Evropska liga v košarki (ki je verjetno pogodbena obveznost).
Dvomim, da je Rock z Vesno pomembnejša obveznost od upravljanja države.
Protest velja tudi za naslednji dan dopoldne, ko je še vedno tekla parlamentarna razprava.
Ne nazadnje plačujem TV zato, da me popolno in nepotvorjeno obvešča o zadevah, ki jih moram vedeti kot zoon politikon in volivec.
S prekinitvami prenosa in ignoriranjem pomembnejših parlamentarnih razprav mi TV kot »sedma sila« po svojih merilih prikriva pravo stanje stvari, tako pa po svoje kroji demokracijo, pravzaprav onemogoča njen razcvet.
Ob zdajšnjih počitnicah našega nogometa se mi poraja pomislek, ali je razlika v golih pravično merilo za uvrščanje klubov v tabele zaporedja.
Merilo je kritično, če ima več klubov ob enakih točkah enako razliko golov ter posebno ob koncu tekmovanja in ob dnu tabele, ko se odloča o izpadu.
Vzemimo, da ima na začetku tekmovanja klub A razmerje golov 5:4 = 1,25 in klub B 1:0 = neskončno (vsaj teoretično).
Gre torej za enako razliko golov 1 pri enakih točkah.
Po zdaj veljavnem uvrščanju ima v tabeli prednost klub A, ker je dal več golov kot klub B. Vendar gre pri klubu A za zelo tesno, medtem ko pri klubu B za izrazito prednost razmerja sil, kar bi ga moralo uvrstiti pred klub A. To pa govori v prid upoštevanju razmerja in ne razlike golov, kakor velja zdaj.
