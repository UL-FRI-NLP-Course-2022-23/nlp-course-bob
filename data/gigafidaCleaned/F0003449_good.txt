Svet so ljudje
Nikar ne berite, če ste že siti peripetij o Monici Lewinsky in ameriškem predsedniku.
Ta teden naj bi namreč prišla na svoj račun ona in obrisala umazanijo s podobe, ki so jo blatili dolgih dvanajst mesecev.
Če ne štejemo pričanja pred veliko poroto, ki je vključena v Starrovo poročilo, in videa s sojenja v senatu, je doslej molčala.
Bruselj - Približno leto dni za kandidatkami iz prvega kroga širitve Evropske unije (Slovenija, Češka, Poljska, Madžarska, Estonija in Ciper) se bodo tudi prosilke iz druge skupine (Litva, Latvija, Slovaška, Bolgarija in Romunija) lotile dvostranskega pregleda skupne zakonodaje, so včeraj objavili na sedežu bruseljske komisije.
Analitični pregledi 29 poglavij pravnega reda bodo trajali od marca do jeseni, ko bodo obravnavali pravila skupne kmetijske politike, že na decembrskem vrhu v Helsinkih pa naj bi najvišji državniki Unije odločili, katere od teh kandidatk se bodo pridružile »prvokategornicam« v pristopnih pogajanjih.
Največ možnosti ima Latvija, v igri za prestop v višjo skupino pa sta tudi Litva in Slovaška.
V palači Breydel ocenjujejo, da kandidatke iz drugega kroga ob ustreznih pripravah ne bodo imele večjih težav pri vključitvi v pristopna pogajanja.
Sarajevo - V begunskem taborišču v sarajevskem naselju Hadžići se je kakih 50 kosovskih Albancev spopadlo z 20 policisti.
Begunci so nezadovoljni s svojim statusom in odločitvijo oblasti, da jih bodo iz dvoran Tovarne kokakole preselili v taborišče v Bosanskem Petrovcu na zahodu države.
Po zadnjih domnevah je v Federaciji BiH okoli 13.000 albanskih beguncev, samo v Sarajevu pa jih je prijavljenih okoli 3000.
Prvo skupino kakih sto albanskih beguncev so iz Sarajeva brez težav prepeljali v novo taborišče v Bosanski Petrovac, ko so se avtobusi vrnili po drugo skupino, pa so nastale težave.
Albanci so v taborišču v Hadžićih razbijali okenske šipe, postelje in drugo pohištvo.
Policija je sicer vzpostavila red, vendar pa so razmere še vedno napete, zlasti med mladimi Albanci, ki nočejo zapustiti Sarajeva.
