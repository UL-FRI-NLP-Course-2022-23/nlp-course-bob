Poleg teh dveh konstrukcij razvijajo Japonci še tretjo, ki pa jo skrivajo pred javnostjo.
Gre za ladjo s šobami, pri kateri vodo izrivajo magnetne sile.
V trupu magnetne ladje leži vzdolžno nameščena in z morsko vodo napolnjena cev.
Nad in pod njo so tuljave, levo in desno v stenah pa elektrode.
Ko jim dovedejo električni tok, ta potuje skozi cev zaradi ionov, ki jih tvorijo molekule soli v morski vodi.
Električni tok v tuljavah povzroča nastanek magnetnega polja, ki ione usmerja nazaj proti koncu cevi.
Tako gre za neke vrste reakcijski motor.
Prototip take ladje Yamato 1 že dosega hitrost 30 km/h. Sedaj mu morajo le še povečati moč.
Pri tem je največja ovira električni upor v tuljavah, ki porabi večino energije.
Zaradi zmanjšanja upora hladijo tuljave s helijem, ohlajenim na -270 °C. Pri tej temperaturi se mrežasta atomska struktura kovine spremeni in nastane t. i. superprevodnik, skozi katerega lahko teče tok z minimalnim uporom.
Toda preden bodo to tehnologijo izpopolnili in dosegli želeno hitrost 180 km/h, bo preteklo še kar nekaj vode in časa.
