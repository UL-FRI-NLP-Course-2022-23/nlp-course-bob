Razlogov je več, povezani pa so tako z našo bližnjo kot daljno zgodovino.
Slovaška je bila vedno šibkejši del Češkoslovaške, od tega, da so se intenzivne civilizacijske spremembe na Slovaškem začele šele po vojni, precej pozneje kot na Češkem, do tega, da je bila življenjska raven Slovakov vselej nižja od češke.
Zahvaljujoč skupni državi, ustanovljeni 1918., je Slovaška dobila priložnost, da se razvija hitreje kot Češka, a kljub temu nam je ostal občutek, da smo mali revnejši brat, za kar so nas Čehi vselej imeli, in to ne le javnost, marveč tudi politiki.
V tem oziru so bile razmere podobne kot v bivši Jugoslaviji, le manj intenzivne.
Pomemben faktor, ki je vplival na odločitev o odcepitvi, je bila dotedanja vloga države, ki je bila v gospodarstvu zelo močna.
Po demokratičnih spremembah 1989. se je država v skladu z novim gospodarskim sistemom vse bolj umikala iz gospodarstva, kar je na Slovaškem odkrilo veliko latentnih problemov, povezanih z njeno industrijsko strukturo, vprašljivo s stališča prihodnjega razvoja.
Slovaško gospodarstvo je slonelo na težki, metalurški, kemični in vojaški industriji, ki je v prehodnem obdobju zašla v veliko večjo krizo kot češka, saj po sami naravi zahteva več državnega paternalizma.
Prepad med češkim in slovaškim delom države se je s tem samo povečeval, kar je povečevalo medsebojne napetosti, obtoževanja in to je navsezadnje z obeh strani pripeljalo do ideje, da bi bilo bolje življenje nadaljevati samostojno.
Seveda so bili tu tudi politični razlogi; slovaška zgodovina je zgodovina nenehnega hrepenenja po samostojnosti tako zoper madžarski kot kasneje češkoslovaški unitarizem.
Na začetku devetdesetih let je bila ideja samostojne Slovaške izključno ideja slovaške nacionalne stranke, a potem jo je Mečiarjeva stranka prevzela in jo tudi uresničila.
Imela je podporo tako dela javnosti kot številnih intelektualcev.
Mečiar zato v veliki meri upravičeno še danes igra na to, da je prav on oblikoval samostojno državo.
Paradoksno je, da je bila Mečiarjeva retorika desničarsko populistična, medtem ko je z restrikcijami v gospodarstvu vodil docela levo politiko.
Prav ti posegi v gospodarstvo so prispevali temu, da makroekonomski kazalci niso bili tako slabi, kot bi bili sicer, ves čas smo imeli gospodarsko rast.
A če se ozremo na nekatere druge kazalce, na primer življenjsko raven prebivalstva, vidimo, da je slabša ne le od češke, marveč tudi od poljske in madžarske.
Ker ni bilo tujih investitorjev, potreba po modernizaciji industrije pa je bila velika, je šlo v industrijo ogromno državnega denarja iz posojil.
Zdaj, po padcu Mečiarjeve vlade, pa se je izkazalo, da jih bo treba tudi vrniti.
Posojila imajo sicer vedno pozitiven vpliv, investicije povečujejo gospodarsko rast, a samo do meje, ko je država že tako zadolžena, da si ne more več izposojati.
Tedaj prično posojila delovati v nasprotni smeri, potrebujete nova, da izplačate stare dolgove.
Zato je trenutno vprašanje na Slovaškem, ali je zadolženost države že presegla to kritično mejo.
Problem Romov je star, sam ga preučujem že od osemdesetih let.
Na Slovaškem je nekoliko poudarjen, saj je, preračunano na število prebivalstva, romska skupnost zelo velika.
Vedno se ponavlja problem natančne ocene njihovega števila, saj je uradna številka majhna, predvsem zato, ker se Romi vselej deklarirajo enako, kot se večinsko prebivalstvo, na jugu države, kjer živi večinsko madžarsko prebivalstvo, se deklarirajo kot Madžari, drugod kot Slovaki.
Po ocenah naj bi jih bilo okrog 400.000, kar predstavlja 10 odstotkov prebivalstva.
Gre v veliki meri za socialni problem, ki je v večji meri povezan s tem, da gre za zelo slabo šolano populacijo, ki zato opravlja zelo slabo plačana fizična dela, recimo v gradbeništvu, ki je v posebej hudi krizi.
Situacija se je poslabšala za vse, toda zanje še posebno, saj so tudi tisti, ki prvi izgubijo službo.
Seveda obstajajo določene napetosti na rasnih temeljih, a ne tako zelo, kot prestavljajo sami romski begunci.
Zanimivo pa je, da bežijo v glavnem tisti, ki niso med najbolj revnimi, zato se ves čas postavlja vprašanje, kdo je to organiziral.
Gre namreč za dokaj nelogičen proces, saj je romska populacija zelo slabo izobražena, a so kljub temu dobro obveščeni o tem, da je Finska političnim beguncem v Evropi najbolj naklonjena država, saj jim, medtem ko ugotavlja resničnost njihovih trditev, plačuje socialno pomoč.
To jim je moral nekdo povedati.
Obstajajo sumi, da je vse to nekdo organiziral, ne nujno zaradi političnih razlogov, kot veste, Finska trenutno predseduje uniji, medtem ko se slovaška vlada trudi za njeno naklonjenost, marveč so razlogi lahko povsem poslovni: nekdo je na Romih dobro zaslužil.
Seveda je vprašanje, do kakšne stopnje lahko takšna emigracija poruši odnose med državama, saj gre za marginalen pojav.
Težko se je spomniti, ali je kakega nemškega funkcionarja sploh kdaj zaskrbelo, da bi se denarju njegove države utegnila povečati vrednost.
Nasprotno, prav za Nemce velja, da skrbno negujejo razširjeno svetovno prepričanje, da je tej državi do močnega denarja bolj kot drugim, in sicer zato, ker so razvaline, ki jih je v zgodnjih 20. letih v Weimarski republiki pustila za seboj hiperinflacija, najhujša kolektivna travma v nemškem spominu.
Naj vse tisto, kar se pripisuje tej sloviti hiperinflaciji - celo vzpon nacizma v 30. letih - drži ali ne, je očitno, da se gojenje te legende zelo splača v svetu, v katerem razne vrste denarja niso zasidrane v nič trdnega in stalnega, ampak zgolj v poštenost in sposobnost tistih, ki denar tiskajo.
Velika skušnjava, da bi ob opori na teorije in knjige, pa tudi na izkušnje tako množično in enosmerno gibanje k devalvacijam opisali kot zgrešeno ali, v hujšem primeru, obsodili kot poskus, da bi v slogu depresij iz 30. let nekaj dosegli s politiko »osiromašenja sosedov«.Toda tako razmišljanje se mora začeti s predpostavko, da je svetovna denarna ureditev kot nekakšen sončni sistem, v katerem različna nebesna telesa krožijo okoli Sonca po tirnicah, ki jih je tvegano spremeniti.
V tej ureditvi pa ni Sonca in ne tirnic; dolar se, kot je jedko ponavljal Wall Street Journal, »ne opira na nič trdnejšega od intelekta Alana Greenspana & Co.«.
In količina, glede na katero se najpogosteje določajo druge vrste denarja, ni nič bolj ustaljena.
