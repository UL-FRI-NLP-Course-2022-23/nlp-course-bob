Temeljni namen opisovanja značilnosti raziskav in njihovega razvrščanja je analiza vpliva različnih značilnosti na rezultate raziskav.
Kaj se za tem skriva?
Izhajamo iz tega, da so posamezne primarne raziskave (vključene v metaanalizo) proučevale iste ali zelo sorodne pojave.
In vendar rezultati v vseh raziskavah pogosto niso niti podobni, kaj šele enaki.
V integraciji empiričnih raziskav je treba med ostalim odgovarjati na vprašanja - od kod razlike?
Eden možnih virov različnih rezultatov je v tem, da se raziskave razlikujejo v mnogih značilnostih.
Opravljene so na različnih vrstah vzorcev, uporabljene so različne metode raziskovanja, podatki so bili zbrani z različnimi tehnikami, njihovi rezultati so bili objavljeni na različne načine itd.
Da bi lahko pojasnili vplive teh značilnosti, jih moramo najprej prepoznati, opisati, raziskave razvrstiti v različne kategorije in na koncu statistično analizirati razlike.
Problemi in dileme veljavnosti in zanesljivosti niso v metaanalitični teoriji zadosti obdelani.
Deloma sta se s tem ukvarjala le Glass in McGaw.
Glass je nakazal nekatere empirične metode za ugotavljanje zanesljivosti (glej Glass, McGaw in Smith 1981).
Tudi nekateri drugi avtorji pišejo o tem, toda veliko premalo, da bi lahko usmerjali metaanalitično prakso (Kulik in Kulik 1989, Rosenthal 1991).
McGaw je postavil zahtevo, da bi vsaka metaanaliza morala vsebovati nekakšen indeks konsistence kodiranja (McGaw 1988, str. 682).
Ni pa razvil te ideje do opredelitve, kakšen naj bo ta indeks in kako bi ga dobili.
Korak v tej smeri sta naredila avtorja Kulik in Kulik z zahtevo, da je v metaanalizo treba vključiti opis vseh pomembnih značilnosti zajetih raziskav.
Takšen opis mora omogočiti ostalim raziskovalcem ugotoviti, kako so bile razvrščene raziskave.
Na ta način je mogoče dopolniti metaanalizo s popravljenim in razširjenim kodiranjem značilnosti (Kulik in Kulik 1989).
Pri ugotavljanju veljavnosti se bomo lahko poslužili metode ekspertnih ocen.
Racionalni preizkus veljavnosti bo opravilo več ekspertov.
Pri tem bodo v luči dosedanjih teorij in spoznanj presojali ustreznost kategorij za razvrščanje in kodiranje.
To pomeni: presojanje jasnosti kriterijev, enoznačnosti kategorij in njihove izčrpnosti.
Pri tem se je možno opirati na dosedanje izkušnje v metaanalitičnem raziskovanju.
Takšen racionalni preizkus bo imel dva cilja: izboljšati veljavnost razvrščanja in kodiranja ter ponuditi drugim raziskovalcem oceno veljavnosti uporabljenega postopka.
Zato bo potreben v dveh različnih fazah metaanalitične raziskave.
V fazi načrtovanja raziskave in priprave za kodiranje bo imel vlogo izboljševanja postopka in dviganja njegove veljavnosti.
To bo formativna evalvacija postopka; ta je za izvajalca metaanalize pomembnejša od poznejše.
V fazi izvajanja postopka kodiranja in po njem lahko uporabimo ponovno racionalni preizkus z ocenami ekspertov.
To bo sumativna evalvacija, ki mora uporabnikom metaanalitične raziskave ponuditi odgovore na vprašanja, ki zadevajo veljavnost postopka.
V končno poročilo o metaanalitični raziskavi bomo vključili opisa obeh preizkusov.
Opis formativne evalvacije bo pomemben predvsem za raziskovalce, ki bodo nadaljevali s sekundarnimi analizami te tematike (npr. za poznejše obširnejse metaanalize z praktično enako tematiko ali pa za druge metaanalize s sorodnimi raziskovalnimi problemi).
Opis sumativne evalvacije bo pomemben predvsem za uporabo in aplikacijo novih spoznanj metaanalitične raziskave v vzgojni praksi.
Tukaj je predvsem treba poiskati vzroke za 6 odstotkov raziskav, ki so pri ponovnem kodiranju bile razvrščene bistveno drugače, kot pri prvem.
To bo še zlasti pomembno v primerih, ko je kategorij razmeroma malo (in je vendar prišlo do takšne razlike).
