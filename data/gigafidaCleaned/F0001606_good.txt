Bonn - Premier Janez Drnovšek, ki na povabilo nemških liberalnih demokratov sodeluje na konferenci njihove fondacije o širitvi Evropske unije na vzhod, se je v Bonnu sestal z nemškim zveznim kanclerjem Gerhardom Schröderjem.
Pogovarjala sta se predvsem o kosovski krizi in predlaganem paktu stabilnosti za jugovzhodno Evropo, preučila pa sta tudi dvostransko sodelovanje in slovensko približevanje evro-atlantskim združenjem.
Državno tožilstvo je bilo med vodenjem prejšnjega generalnega državnega tožilca Antona Drobniča nemalokrat sámo generator političnih konfliktov.
Drobnič je bil politično povsem prepoznavna osebnost, čigar delo je bilo prežeto predvsem z njegovimi svetovnonazorskimi pogledi, to pa je veliko večino njegovih poklicnih kolegov spravljalo v slabo voljo.
Sedanja generalna državna tožilka Zdenka Cerar očitno nima nikakršnih političnih ambicij, zato je pričakovati, da se bodo tovrstne strasti umirile in da se bodo tožilci ukvarjali s tistim, za kar so plačani.
To pa je učinkovit kazenski pregon.
Ljubljana - S slovesno otvoritvijo in razglasitvijo najboljših med najboljšimi vrstami ocenjevanega vina se je včeraj popoldne na ljubljanskem sejmišču začel 45. mednarodni sejem Vino Ljubljana '99.
Na njem sodeluje 85 razstavljavcev iz sedmih držav, ki so zakupili 4000 kvadratnih metrov površin.
Pravi uvod v tokratno prireditev pa je bila razglasitev ljubljanskega vinskega ocenjevanja, ki je najstarejše mednarodno ocenjevanje in eno od sedmih pod pokroviteljstvom OIV, mednarodnega urada za trto in vino iz Pariza in mednarodnega združenja enologov.
Med 936 vzorci, ki jih je ocenjevalo 39 degustatorjev iz 27 držav, so jih z najvišjim priznanjem nagradili šest, med njimi sta tudi dva slovenska.
V kategoriji belega mirnega vina z ostankom sladkorja sta to priznanje osvojili Hlupičev beli pinot, ledeno vino letnik 1992, in laški rizling, ledeno vino letnik 1992 iz kleti Vino Brežice.
Šampionski naslov je pripadel še: Švici in Španiji v kategoriji belega suhega, mirnega vina, Italiji v kategoriji penečega vina in Južni Afriki v kategoriji rdečega mirnega vina.
»Stabilizacijski in pridružitveni sporazumi« še ne pomenijo sprejema novink v EU
Še pred sprejemom novih članic pa mora Unija dokončati institucionalno reformo, ki ji je spodletela pred sklenitvijo amsterdamske pogodbe (junija 1997).
Ključne odločitve, torej koledar in dnevni red pogajanj o reformi, naj bi petnajsterica sprejela konec tega tedna na vrhu v Kölnu.
A če se članice Unije strinjajo v presoji, da pred reformo ni mogoče odpreti vrat novinkam, se razhajajo malone ob vseh podrobnostih.
Razen pri »voznem redu«, po katerem bi Finska, ki predseduje Uniji od julija do decembra letos, usmerjala priprave, pogajanja pa bi se pričela pod predsedstvom Portugalske (od januarja do julija 2000) in končala pod žezlom Francije šest mesecev pozneje.
