Z nemajhnim presenečenjem smo prejeli Vaš dopis od 24. avgusta, v katerem nas vabite, da k novi uredbi 'izoblikujemo svoje pripombe'.
Presenečenje je večkratno.
Prvič, presenečeni smo nad naglico, s kakršno terjate od nas stališče, ki da naj ga 'pošljemo še pred sejo 30. avgusta', sami pa ste nam dopis poslali šele 24. avgusta, čeravno je zadevna uredba ugledala svitlo že 6. avgusta, Ministrstvo pa je bilo z njeno dokončno obliko seznanjeno že najpozneje od 22.
VII., ko je bila uredba podpisana, ali od 15.
VII., ko je bila sprejeta na vladni seji.
Ta nenadna sprememba ritma nakazuje, da se je Ministrstvu z Uredbo zdelo vse v redu, vse dokler se ni bilo v medijih nobenega odziva -- torej do ponedeljka, 23.
VII., ko je v Mladini napisal svoj ostri odgovor pisatelj in član našega društva Miha Mazzini.
Mislimo pa, da je bolj umestno, če posvetimo svojo pozornost načelnim vprašanjem.
Končni nasledki Uredbe so v nasprotju z nekaterimi deklariranimi cilji, ker so si deklarirani cilji sami v koliziji in se spodbijajo.
Ustvarjalnost lahko spodbujaš edinole, če motiviraš zanjo ustvarjalce.
(Pomislite malo na Slejkov natečaj in na to, koliko dobrih rokopisov je bilo ustvarjenih samo po zaslugi te nove motivacije v našem prostoru!)
Dejstvo, da so tudi nagrade ovešene s penezi, dokazuje, da je zadnje gibalo pri motiviranju pač denar.
(Seveda, saj je že davno konec zaslužnega umetništva, po katerem so bili pisatelji -- govorimo pač v svojem imenu, zato se omejujemo na naše vrste -- nagrajevani za svojo službo Državi ali Partiji z drugimi oblikami motivacije, recimo z dodelitvijo stanovanj, hiš in vil, s plačanimi ustvarjalnimi dopusti, s štipendijami v tujini ipd.)
Največji greh Uredbe je pač v tem, da direktno škoduje 'ustvarjalnosti' in s tem tudi kulturi v RS.
Dejstvo je pač, da izpostavljanje trgu sili ustvarjalca, da opusti ustvarjalnost in da se preorientira k 'crnčenju'.
Ustvarjalnost je sama po sebi vedno mejna (saj je po definiciji povezava poprej nepovezanih konceptov).
Kot takšna tržno nikoli ne more biti uspešna (sploh pa ne na premajhnem trgu, kakršen je in bo na vekomaj slovenski).
Zato je ustvarjalec v tem primeru prisiljen svojo ustvarjalnost prilagajati zahtevam tržišča.
Poglejte si samo poročila Darijana Koširja o tem, kaj se dogaja, na primer, na ruskem literarnem trgu, pa vam bo jasno, kaj se bo zgodilo z ustvarjalnostjo pri nas, če ne bo nacija tako ali drugače poskusila ublažiti trenda.
