Štore - Predsednik Naravovarstvenega ekološkega društva Teharje Janez Novak zahteva od Inexe Štore, ki onesnažuje okolje z emisijami prahu, naj nemudoma zagotovi denar za ekološko sanacijo.
Z vodstvom družbe, ki je v večinski lasti Švedov, se ne namerava pogajati, marveč napoveduje pritisk na državo.
Direktor Inexe Štore Marjan Mačkošek zagotavlja, da podjetje do leta 2003 načrtuje za 760 milijonov tolarjev ekoloških naložb.
Predsednik sveta delavcev Srečko Križanec in vodja tovarniškega sindikata SKEI Jože Korpar pa sta ogorčena zaradi številnih podtikanj, neresnic in neutemeljenih dvomov.
Novak je prepričan, da je lahko njihov sogovornik le država, ki lahko zagotovi denar za ekološko sanacijo Inexe.
Zato bodo v društvu stopnjevali pritisk.
Z nevzdržnimi razmerami na Teharjih bodo z dopisom seznanili celjsko upravno enoto, oddelek za okolje in prostor in varuha človekovih pravic.
Če država ne bo poskrbela za ekološko sanacijo, bodo zahtevali od Inexe, naj začasno zmanjša proizvodnjo.
Novak je še povedal, da ljudi moti zlasti rdeče obarvan prah, ki uhaja v zrak in poseda na okoliške hiše in njive.
Krajani tudi ne zaupajo obljubam lastnikov, da bodo v nekaj letih poskrbeli za ustrezne čistilne naprave.
Bojijo se, da bodo Švedi do konca izrabili šestnajst let staro tehnologijo, zaprli tovarno in odšli.
Koper, Trst - »Za načrte v tržaškem pristanišču smo izvedeli iz medijev, zato jih je nemogoče komentirati; informacija o osmem pomolu je nekaj povsem novega.
Seveda bomo razvoju dogodkov sledili in ustrezno reagirali,« je včeraj - v zvezi z informacijami o novostih v tržaškem pristanišču - za Delo povedal Vito Mavrič, član uprave Luke Koper.V Trstu je namreč predsednik pristaniške oblasti Maurizio Maresca v torek oznanil, da je pristaniški odbor odobril načrt za gradnjo novega, osmega pomola, na katerem naj bi na površini okrog milijon kvadratnih nastal nov kontejnerski terminal.
Zanj so se odločili tudi zato, ker se je na sedanjem, lociranim na sedmem pomolu, lani povečal promet za deset odstotkov, letos pa predvidevajo 40-odstotno rast.
Ker tudi v prihodnje načrtujejo rast tovrstnega prometa, naj bi sedmi pomol bil zasičen do konca leta 2005, zato naj bi v prihodnjih treh, štirih letih zgradili nov, osmi pomol.
Ta naj bi se razprostiral na območju, kjer se zdaj v morje izliva osapska rečica, na območju pred Miljami.
Gradnja osmega pomola je ocenjena na 700 milijard lir, z naložbo pa naj bi zagotovili 250 novih delovnih mest operaterjem v tržaški luki.
Nove razmere zahtevajo novo prostorsko ureditev - Upadanje prebivalstva na Sotelskem se je ustavilo - Obmejni kraji bi bili najbolj ustrezni za oddih
Vuzenica - V Vuzenici se danes začenjajo tradicionalni Vuzeniški dnevi, ki bodo letos trajali dvanajst dni.
Do 15. avgusta se bo zvrstilo več prireditev, organizato, občina Vuzenica, pa obljublja tudi nekaj novosti.
Otvoritveni dan, ki je običajno visoko kulturno obarvan, bo tokrat v znamenju splavarjev, kulturni dnevi pa so prestavljeni na iztek dogajanja, ko bodo hkrati počastili občinski in verski praznik.
Tradicionalne prireditve bodo letos obogatili nekateri dogodki, ki so simbolično povezani z življenjem v Vuzenici.
Tridesetletnico likovne kolonije, ki združuje mlade iz Slovenije, Italije, Avstrije in Madžarske, bodo naslednji petek zaznamovali z razstavo v prostorih osnovne šole.
Letošnja posebnost pa je tudi vključitev borcev Zidanškove brigade v Vuzeniške dneve.
Ti bodo v nedeljo s še tremi organizacijami častnikov in veteranov na Primožu na Pohorju podpisali listino o medsebojnem sodelovanju, priložnost pa bodo izkoristili tudi za predstavitev Primoža in njegovega zgodovinskega pomena.
Zadnje tri dni se bo dogajanje preselilo k romarski cerkvi Device Marije na Kamnu, kjer bo med drugim promocija zloženke o tej cerkvi.
Ta vsebuje prve vtise o najnovejšem odkritju fresk in hkrati kaže na pomembnost cerkve kot kulturnega spomenika.
Vrh kulturnih prireditev pa bo zadnji dan, ko praznovanje Marijinega vnebovzetja sovpade s praznikom občine Vuzenica.
