Druga Kristusova skušnjava, imenovana tudi skušnjava skrivnosti kot izzivanje božjega posredovanja v trenutku in situaciji, ko se človek zavestno in predrzno izpostavi smrtni nevarnosti s hojo po robu brezna (“Če si Božji Sin, vrzi se dol…”Mt. 4:5, prim. Lk.
4:9.) pri Dostojevskem in Berdjajevu simbolizira skrivnost, skrivnost, katero skušnjavec želi izkoristiti za svoje utilitarne cilje, zato želi zvedeti, kaj je za njo oz. ali sploh je kaj za njo (tj. ali je Jezus Kristus res božji Sin ali ne), da bi nato to skrivnost izrabil za vladanje in obvladovanje ljudi, ki te skrivnosti oz. njenega bistva ne bi poznali, torej bi sicer morda vedeli za obstoj skrivnosti, ne bi pa vedeli za njeno skrivno vsebino, kar naj bi v njih vzbujalo strahospoštovanje do tistega, ki to skrivnost pozna in jo uporablja.
- Ta skušnjava med drugim zelo spominja na samomorilne poskuse vase dvomečih in osamljenih ljudi, ki želijo z izpostavljanjem svojega življenja smrtnim nevarnostim izsiliti pozornost drugih in na ta način znova vzpostaviti pretrgane stike in povezave z drugimi.
Življenje namreč nikoli ne more dolgo vztrajati v odtrganem in ločenem, ampak samo po sebi teži v povezavo z vsem živim, z ljudmi, a ne le z njimi, marveč končno tudi s pravirom življenja, z Bogom in s celoto vsega, ki jo po filozofsko imenujemo tudi bit.
Zato ni čudno, da ljudje z vsaj trohico duhovnega izkustva vedo, da kdor ima Boga, ima s tem vse.
Kristusovo popuščanje drugi hudičevi skušnjavi bi pomenilo Kristusov dvom v Boga kot pravir življenja in s tem pretrganje vezi med Sinom in Očetom.
Kristusovo sprehajanje po visokem tempeljskem obzidju nad globokim prepadom in njegova zavestno in voljno sicer ne sprejeta, vendar nekje v globini njegove duše vendar kot realna možnost lebdeča želja po Očetovem posredovanju dokazujeta njegovo globoko, brezdanje stanje eksistencialne zapuščenosti in samote, v kateri ga prevzema skušnjava, da bi z izsiljevanjem božjega posega izsilil božjo bližino in prisotnost.
Ta grozovito izkustvo samote je med drugim značilno tudi za moderno eksistencialno pojmovanje svobode, po katerem mora tisti, ki želi biti zares svoboden, vztrajati v neugodni situaciji osamljenosti, ker bi sicer s povezovanjem s katerimkolim bitjem izgubil svojo eksistencialno svobodo.
– Obenem pa je potrebno v skladu z napovedjo v Lk 4:13 (“Ko je hudič poskusil z vsemi skušnjavami, se je za nekaj časa umaknil od njega”) s to skušnjavo povezati tudi v Mt 27:39-44 opisano posmehovanje mimoidočih in celo sokrižanih Jezusu, visečemu na križu: “Če si božji Sin, stopi s križa!”
(v. 40b) in “...naj stopi zdaj s križa in bomo verovali vanj.”
– to skrivnostno Jezusovo božje sinovstvo je bilo za skušnjavca v puščavi kakor tudi za skušnjavca v nekaterih ljudeh prisotnih in soprisotnih pri križanju bistveno, krucialno vprašanje in problem: Če je njegova skrivnost božjega sinovstva resnična, naj to dokaže z dejanjem, s čudežem, z ukazom (besedo), ki naj postane dejanska stvarnost, pa bo ta čudež sam po sebi vzbudil v srcih ljudi vero v skrivnost Kristusovega božjega sinovstva oz. bogo-človeštva.
Toda nič od tega se ne zgodi.
Kristus od vsega začetka in v celoti zavrne to skušnjavo, ker ta skušnjava nasprotuje svobodi, svobodni veri, ki je edina dostojna človeka kot svobodnega bitja, bitja svobode.
Kristus sprejema le svobodno vero, vero, porojeno iz človekove svobodne privolitve verovanju.
