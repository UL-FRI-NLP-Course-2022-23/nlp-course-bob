Če odštejemo prevoz z letališča in nazaj, je njegov obisk trajal tri ure in pol.
Kot običajno ga onstran meje niso opazili.
Na domači zunanjepolitični sceni pa je bil, razumljivo, prihod predsednika italijanske vlade Massima D'Aleme prvovrstni dogodek.
Je razlika spet boleča in bežnost obiska pomenljiva?
Če bi ga umestili zunaj iracionalnih okvirov, v katere so običajno vpeta slovenska pričakovanja do mednarodnega okolja, in prilagodili ambicije teži Slovenije - se skratka znali kot država odmeriti - potem njegova dolžina zgolj potrjuje količino možnega dialoga med sosednjima državama.
Nemara pa je še zagatnejši vtis, da ta iluzija niti ni edina v opisovanih odnosih in da je verjetno uporabna samo na domačem terenu.
