Lastnik Engro Tuš Mirko Tuš se z novinarji ne pogovarja.
Neuradno naj bi bila njegova trgovina, ki jo kupci v Žalcu resnici na ljubo zaradi dobre ponudbe in konkurenčnih cen težko pričakujejo, odprta čez kakšna dva meseca.
Tuš je sicer podobno kot vsi ostali najemnik prostorov, na prodajnih policah Tuševe trgovine pa naj bi kupcem ponujali tudi blago celjskega Metroja, trgovske družbe, katere večinski lastnik je Mirko Tuš.
Podrobneje je dogajanje na Filipovem trgu pojasnil načelnik upravne enote Žalec Marjan Žohar.
»Na kompleksu nekdanje Strojne je bilo za objekt v lasti Montana Trade lani izdano posebno gradbeno dovoljenje, po sanaciji je bil izvršen tehnični pregled in izdano uporabno dovoljenje.
Montana Trade je prostore dala v najem čevljarstvu, mestni skupnosti Žalec, Elektru Krašovec in drugim.
Del Strojne pa je kupilo podjetje Alea, ki se je odločilo za popolno sanacijo objekta.
Izdano je bilo gradbeno dovoljenje, po zaključeni gradnji je bil razpisan tehnični pregled.
Med tem pregledom je bilo ugotovljeno, da so v času gradnje zaradi zavarovalnih posegov, ki so se pokazali kot nujni pri rekonstrukciji objekta, izvršili več gradbenih posegov, ki pa niso bili skladni s projektom.
Člani komisije se med ogledom niso opredelili ali so ti posegi takšne narave, da brez njih ni bilo možno nadaljevati sanacije ali pa so posegi izvršeni zaradi bolj ekonomičnega poslovanja v saniranih prostorih.
Razlika je v naslednjem: če gre za nujne posege komisija dovoli, da se s projektom izvedenih del zaključijo tudi dodatni posegi, lahko pa komisija investitorja zaradi teh posegov zadolži, da izvrši postopek popravka izdanega lokacijskega in gradbenega dovoljenja.
V konkretnem primeru Filipovega trga je bilo naročeno dodatno izvedeniško mnenje, končna ugotovitev komisije je, da je mogoče razmere urediti s projektom izvedenih del.
To pomeni, da ne bo treba iskati popravkov lokacijske in gradbene dokumentacije, na potezi pa je investitor, da vloži dokumentacijo oziroma prinese projekt izvedenih del,« je pojasnil Žohar.
