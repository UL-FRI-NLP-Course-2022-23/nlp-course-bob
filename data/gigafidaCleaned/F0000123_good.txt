Po nekajletnem počitku pa se vračajo tudi kralji dark rock godbe JESUS AND THE MARY CHAIN.
Brata Reid bosta svojo najnovejšo kreacijo »Cracking Up« objavila v ponedeljek pri trenutno najuspešnejši neodvisni založbi Creation (vodi jo njun nekdanji menager Alan McGee, zanjo pa poleg Oasis snema še cel kup popularnih brit-popovcev), tej pa bo kmalu sledil tudi album »Munki«.
Kultni ameriški tehno freak PLASTIKMAN že vrsto let velja za enega izmed najbolj inovativnih in produktivnih ustvarjalcev sodobne elektronske glasbe.
Za založbo Nova Mute je v preteklih nekaj letih posnel cel kup izvrstnih underground dance glasbenih izdelkov, pred nedavnim pa je ljubitelje tovrstne godbe presenetil z ambientalnimi odisejadami, zbranimi na LP-ju »Refused«, ki ga lahko od prejšnjega ponedeljka kupite tudi v bolje založenih trgovinah z nosilci zvoka na sončni strani Alp.
