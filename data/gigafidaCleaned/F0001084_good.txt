Želja Mirenčanov pred tekmovanjem je bila, da bi imeli v vsaki ligi po eno moštvo.
Računali so, da se bo v drugo ligo uvrstila njihova druga ekipa, vendar je na kvalifikacijskem tekmovanju imela več sreče Tomova tretja ekipa, ki se je uvrstila v finale, kjer se je pomerila z ekipo Melody bar.
Izid srečanja je bil 3:3, žal pa bosta zaradi slabše razlike v dobljenih in izgubljenih nizih obe mirenski ekipi ostali v tretji ligi.
Če smo do sedaj o mladi gardi mirenskih badmintonistov pisali le v presežnikih, moramo tokrat pripomniti, da je k neuspehu druge oziroma tretje ekipe največ pripomogla prav nekoliko neresna igra mladih šampionov.
STRAŽA - Minulo soboto in nedeljo so straški raftarji nastopili v Tacnu na zadnji pomladni tekmi za državno prvenstvo na eni najtežjih prog v Evropi.
Čeprav jim tacenska umetna proga ne leži, so v slalomu z enim dotikom vrat osvojili 5. mesto, v spustu pa so bili spet četrti.
Ker je bila tekma mednarodna in odprtega tipa, je bila njihova uvrstitev med klubi, ki se potegujejo za naslov državnega prvaka, na obeh tekmovanjih še za dve mesti boljša.
V skupni uvrstitvi klubov so ob koncu pomladanskega dela prvenstva na 3. mestu v slalomu in spustu.
Pred počitnicami jih čaka le še finale evropske lige konec prihodnjega tedna v Nemčiji.
