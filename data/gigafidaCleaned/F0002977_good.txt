Nezmožnost mestnih svetnikov za korenite posege v ZOO potrjuje, da v ljubljanski mestni hiši še niso dojeli, da "smo vsi na trgu".
Na magistratu očitno ne razumejo, da morajo čim manj obremenjevati gospodarstvo prestolnice.
To med drugim pomeni, da ne smejo zapravljati denarja tam, kjer ga lahko zasebnik.
MOL mora ob primerni kakovosti zagotoviti čim cenejšo vodo in čim cenejša parkirišča.
Ljubljanski vodovod se mora zato meriti na primer s celovškim, ljubljanske tržnice pa s tržaškimi.
Treba je vlagati v javno podjetje Snaga, da bo tako kakovostno, da se bo lahko potegovalo za čiščenja Pordenona ali Gradca.
Če tega ne bo sposobno, pomeni, da ji bomo meščani plačevali nekakšno subvencijo, mestni izvozniki pa bodo zato malce manj konkurenčni od tekmecev, ki prihajajo iz mest s sposobnejšo upravo.
V tem primeru je bolje, da na javnem razpisu v EU poiščemo družbo, ki bo prestolnico čistila ceneje in bolje od Snage, mestni holding pa naj Snago preprosto - likvidira.
Vendar ne gre samo za ljubljansko mestno občino.
Mednarodno konkurenčen mora postati ves nemenjalni sektor.
Da morajo tekmovati na trgu EU šolniki, je pisal Mićo Mrkaić .
Podobno velja za zdravnike in velik del dejavnosti, ki se napajajo iz proračuna.
In ne nazadnje, mednarodno konkurenčni morajo postati tudi upokojenci - primerjalno morajo manj obremenjevati slovensko gospodarstvo, kot obremenjujejo italijansko gospodarstvo upokojenci zahodnih sosedov.
