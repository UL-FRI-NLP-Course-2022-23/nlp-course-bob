Predsednik uprave Pivovarne Laško Tone Turnšek te dni slavi že drugo veliko zmago.
Lani je Laško kot pokrovitelj celjskih rokometašev osvojilo naslov evropskega prvaka, pred dnevi pa je iz boja za prevzem Uniona izločilo InBev .
Laščani so si tako podjarmili večnega tekmeca.
Če se malce pošalimo, Turnšku preostane samo še izziv, da pomaga nogometnemu klubu Maribor , ki ga prav tako sponzorira Laško, kupiti obubožano Olimpijo .
A denimo šalo na stran.
Turnšek v teh dneh ni samo veliki zmagovalec, temveč tudi poraženec.
Še vedno ne želi razkriti svoje plače, čeprav je vsak dan več slovenskih menedžerjev, ki s tem nimajo nobenih težav več.
To je toliko bolj čudno, ker je edini član uprave v Laškem, torej bo njegova plača razvidna v letnem poročilu.
V tem pogledu se vede skladno z barvo družbe, ki jo vodi.
Bolj zeleno kot Šerif Jakupović, delavec ljubljanske Snage, ki je pred novim letom brez dlake na jeziku povedal: "Ni skrivnost, dobim od 120 do 130 tisoč tolarjev neto."
