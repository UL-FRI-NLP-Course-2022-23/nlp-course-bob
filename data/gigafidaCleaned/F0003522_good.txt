Spet nas čakajo novi torkovi večeri, eden je pravkar minil, Nemirni se je imenoval in pripovedoval o mladini in njenih težavah pred več kot tridesetimi leti.
V tem srbskem filmu je ob tako rekoč neizogibni Mileni Dravič (še zdaj trajajočo kariero je začela leta 1959 v Čapovem filmu Vrata ostanejo odprta) nastopila tudi naša Špela Rozin.
S še eno našo predstavnico se bomo srečali naslednji torek v hrvaškem filmu Breza.
V imenitni igralski zasedbi, v kateri sta bila tudi Fabijan Šovagovič in Bata Živojinovič, se je znašla namreč Manca Košir, ki je tedaj, leta 1967, ko je Ante Babaja posnel zgodbo o ubogi, krhki Janici v krutem svetu, štela borih devetnajst let.
V filmu je igral tudi Stane Sever.
Stomp je izvirna kombinacija tolkal, gibanja in vizualnih učinkov.
Ustanovljen je bil poleti 1991 v Brightonu v Veliki Britaniji kot rezultat desetletnega sodelovanja med Lukom Cresswellom in Steveom McNicholasom.
Stomp je pravzaprav gledališka stvaritev, pri kateri ustvarjalci uporabljajo bogate izkušnje igranja po ulicah.
Cresswell in McNicholas sta prej sodelovala v skupini Pookiesnackenburger, ki je igrala na festivalih ter mestnih ulicah po Evropi in bila prva, ki je za inštrument uporabila smetnjake.
Luke je to idejo dobil pri bobnarjih iz Burundija.
Ljudje so bili navdušeni, Luka in Steva pa je to spodbudilo k nadaljnjim neobičajnim ritmičnim postopkom.
Iz tega je začel rasti Stomp.
