Preučevalec bo opazil tudi, da sem prvo leto pisal precej bolj resnobno in, mislim, tudi bolj izumetničeno kot pozneje.
Razlog je pač ta, da sem spočetka gojil dve nepotrebni iluziji.
Prva je bila podcenjevanje bralstva Sobotne priloge.
Ne vem zakaj, ampak pisati sem začel s predsodkom, da SP berejo samo intelektualci, inteligenti in razumniki.
In sem jim ustrežljivo serviral vse mogoče globokoumnosti in zapletene koncepte (Kjer ničle poberejo vse, Naj mrtvi pokopljejo žive?, Vstopnica za nebesa, vozovnica za pekel ipd.).
V strahu, da ne bi razočaral njihovih pričakovanj, sem prvih 17 kolumen celo opremljal s kvalifikatorji, ki so opozarjali, ali gre za resno ali za manj resno temo in obdelavo.
Zakon samoprepričanosti velja v volilni kampanji morda še bolj kot pri branju kolumen.
Moj - še danes trdim, da vseobsežni in izvedljivi - program za zdravljenje Ljubljane, tega narobemesta, v katerem so pločniki, kot kaže, rezervirani za avtomobile, restavracije za kadilce, javni parki za pijance, parlament pa za tepce, je prepričal komaj 3332 Ljubljančanov (z mano vred 3333, pa jaz sem bil prepričan že od prej).
Posihmal sem se, izmodren, zadovoljil z nizkoletečimi cilji: privoščiti svojim bralkam in bralcem po 10 ali 15 minut dovolj zanimivega ali zabavnega branja, da se jim, ko odložijo časopis, čas ne bo zdel zapravljen.
V 11. kolumni po vrsti, imenovala se je Pogumni krokodil zdravnika Janševe žene, sem popisal, kaj je imel o mojih kolumnah povedati Drago Bajt: ‘Absolutno predloge so za svojo zvrst.
Pri vsaki je pol takega, kar se sploh ne nanaša na javnost.
Koga pa brigajo tvoje družinske razmere, ki se jih tako ali tako izmišljaš!
Nihče v časopisih ne odgovarja na tvoje pisanje, to pa pomeni, da te tudi nihče ne bere.
Jasno, urednik te hvali, ker tako ali tako nima sodelavcev...
