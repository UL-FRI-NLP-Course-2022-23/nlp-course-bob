Tudi Powell opozarja
Novi ameriški državni sekretar že pozval Peking k spoštovanju človekovih pravic in izpustitvi političnih zapornikov
Jeruzalem - Gospa Šošana na ulici Halil v zahodnem Jeruzalemu na vprašanje, ali govori rusko, odkimava.
»Hebrejsko,« zatrjuje v skromni angleščini s povešenim pogledom, ki namiguje, da ji v resnici ni ime Šošana.
Malo pred tem je v ruščini poklepetala s stranko, ki je v njeni trgovini s foto albumi in fotografiranjem v minuti vzela s police kovinski okvir.
Ruski Židje so se v Izraelu številčno naselili po letu 1989.
Gospa Šošana bi bila še pred nekaj leti izjema.
Večina ruskih Židov ne govori hebrejsko.
Bolj kot sionistična ideologija jih je v Izrael privedla želja po boljšem življenju.
Izraelsko državljanstvo so dobili v skladu z zakonom o pravici do vrnitve.
Po političnem prepričanju so na desnem krilu stranke Likud in zagrizeno posvetni.
Volilno pravico so vzeli resno.
Oba kandidata za premiera, Ehud Barak in Ariel Šaron, sta se zato v minulih dneh tako rekoč naselila v ruskih skupnostih, kjer živi 824.518 volivcev, kar je 20 odstotkov prebivalstva z volilno pravico.
Slovijo po tem, da volijo proti nekomu, in ne za nekoga.
Na zadnjih volitvah maja 1999 je glasovalo 94 odstotkov volilnih upravičencev.
Letos jih bo glasovalo 56 odstotkov.
Deloma zato, ker menijo, da predsednik vlade za njihove interese ni tako pomemben kot poslanec v knesetu, bolj verjetno pa zato, ker so pred težko odločitvijo.
Izbirajo med sovraštvom in strahom.
Sovražijo Baraka in bojijo se Šarona.
Baraka sovražijo zato, ker Palestincem obljublja Jeruzalem.
Šarona se bojijo, ker ga ne poznajo.
O njem vedo tisto, kar kriči s propagandnih pamfletov, s katerimi jih zasipajo mojstri obeh političnih taborov.
