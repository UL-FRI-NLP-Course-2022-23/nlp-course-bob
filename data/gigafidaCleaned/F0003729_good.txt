Ljubljana - Nedeljsko poročilo operativno komunikacijskega centra pri generalni policijski upravi je bilo kratko.
Minuli teden se na slovenskih cestah ni zgodila nobena tragična nesreča.
Zadovoljstva seveda niso skrivali tudi policisti oziroma njihovi šefi.
Seveda se lahko tega veselijo tudi vozniki oziroma prometni udeleženci, saj je moralo od sprejetja zakona o varnosti v cestnem prometu preteči kar nekaj let, da smo dočakali prvi teden brez smrtnih žrtev na cestah.
Ljubljana - Zapis v Slovenskih novicah 22. novembra 1993 o nič kaj prijetnem »bližnjem srečanju« matere dveh otrok s prebivalcema Stare Ljubljane je »sprožil« kazenski in pravdni postopek na tukajšnjem okrožnem sodišču.
Kazenski je bil pravnomočno končan pred časom, civilna tožba pa je pred kratkim dobila prvostopenjski sodni epilog.
Maribor - Da avtomobilske nesreče in trčenja pri nas jemljemo vse preveč resno, je v soboto ponoči dokazala neznana voznica.
Ta je, ker se ji je očitno zelo mudilo, s svojo lado samaro z veliko hitrostjo pripeljala v križišče Ulice Pariške komune.
Kljub zaviranju je treščila v pred semaforjem stoječi osebni avto, v katerem je nič hudega sluteča sedela 20-letna K. T. iz Maribora.
Dirkačica pa se zaradi tega ni veliko razburjala.
Zapeljala je vzvratno, polkrožno obrnila in jo pobrisala.
Policisti za njo še poizvedujejo.
Velenje - V soboto ob 12.40 je 41-letna Terezija K. iz Velenja vozila osebni avto po magistralni cesti iz Vinske Gore proti Velenju.
Ko se je pripeljala v blagi desni ovinek, je na mokri cesti zapeljala desno v obcestni jarek in nato treščila v betonski vodni propust.
Pri tem sta se voznica in njen 50-letni sopotnik Djuro K. hudo ranila.
Žalec - V soboto med drugo in pol četrto uro zjutraj je neznanec prišel v priročno skladišče bistro kluba Barka v Migojnicah.
Iz omare zaposlenih delavk je ukradel tri ženske torbice z osebnimi dokumenti in manjšo vsoto denarja ter tri mobilne telefone nokia.
S tatvino je Mojco P., Alenko G., Matejo S. in Moniko P. oškodoval za okoli 90 tisoč tolarjev.
