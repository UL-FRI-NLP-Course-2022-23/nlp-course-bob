Kamniška Bistrica - Konec dober vse dobro, po uležanem strahu, nemoči in ogorčenju pravijo v »Zakladu narave«, družbi Velika planina Kamnik.
Nedeljska nenadna zaustavitev gondole s 35 potniki, ob 8.20, nad največjo, 200-metrsko globino, še vedno odmeva.
Zakaj natančno je prišlo do sprožitve vrvne zavore, bodo pojasnili strokovnjaki, glavni republiški inšpektor za promet in inšpektor za žičnice.
Nedvomno je bil ta, za žičničarje le izredni dogodek, tako je izjavil Rudi Meršak, direktor družbe Velika planina Zakladi narave, povsem nenevaren potnikom.
Toda nihče si ne upa pomisliti, kaj bi se zgodilo, če bi se vse skupaj razpletlo drugače.
Direktor Žičnic Vogel p. o. Lovro Sodja je povedal, da je kljub letom njihova naprava varna.
Že leta 1969 so jo rekonstruirali, zatem so uvedli programirano računalniško krmiljenje vožnje, leta 1990 pa so vgradili tedaj najsodobnejše signalno-varnostne naprave.
Nihalka, ki na razdalji 1660 metrov premaga višinsko razliko 963 metrov, lahko prepelje največ tristo oseb na uro.
Vozi vse leto, v minuli, dobri zimski sezoni pa so prepeljali 158 tisoč potnikov.
S predvideno rekonstrukcijo bi lahko na uro prepeljali 960 oseb, vključuje pa večjo kabino, precej hitrejšo vožnjo ter hitrejše vstopanje in izstopanje.
Predračun znaša milijardo sto milijonov tolarjev, uresničitev naložbe pa bo odvisna od rezultata njihove prijave na razpis za nepovratna sredstva ministrstva za drobno gospodarstvo in turizem.
Od tega je namreč odvisno, ali bodo dobili tudi tuja posojila oziroma jamstvo domačih bank za taka posojila.
Vrednost žičnic, ki naj bi bile olastninjene v septembru, je namreč premajhna, da bi lahko dobile posojilo s hipoteko na svoje premoženje.
Načrt bi jim uspel, če bi od države dobili okoli 350 milijonov tolarjev.
Medtem ko so se že lotili pripravljalnih del, bi naložbo lahko dokončali do prihodnje poletne sezone.
