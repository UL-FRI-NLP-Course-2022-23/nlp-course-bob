V poljskih medijih so vse glasnejše kritike prenagljene privolitve v diktat schengenskega sporazuma, ki ga niso sprejele celo nekatere članice EU, denimo Britanija in Irska.
»Zakaj bi morali že zdaj, ko se zdi, da bo naše vključevanje v EU trajalo dlje, kakor smo pričakovali, graditi zid na naši vzhodni meji?
Zid, ki je v očitnem nasprotju s poljskimi interesi in našo zunanjo politiko, ki se zavzema za dobre odnose z vzhodno Evropo«, se sprašuje analitik dnevnika Trybuna in poudarja, da je strah pred tem, da bi bila Poljska lahko nekakšen koridor za begunce na poti v zahodno Evropo, povsem neutemeljen.
Še zlasti ker se je v zadnjem letu število emigrantov zmanjšalo za 40 odstotkov, leta 1999 pa so registrirali le 2800 poskusov nezakonitega prestopa meje.
Srbska radikalna stranka je za svojega predsedniškega kandidata imenovala podpredsednika svoje domovinske uprave in podpredsednika zvezne vlade Tomislava Nikolića.
Omenjena stranka je članica vladajoče koalicije skupaj s socialisti Slobodana Miloševića in komunističnim Julom njegove žene Mirjane Marković.
Kandidat vladajoče koalicije je seveda Milošević, proti kateremu naj bi Nikolić ne imel nikakršnih možnosti.
Njegove kandidature si analitiki ne razlagajo kot poskus ovirati Miloševića, njegov namen naj bi bil le zbrati najmanj 50 odstotkov glasov članov in privržencev radikalne stranke, saj so raziskave pokazale, da članstvo ne bo glasovalo za Miloševića.
Poleg tega bi radikalci z Nikolićevo kandidaturo lahko odtegnili nekaj glasov drugim opozicijskim kandidatom.
'Grobar Toma', kakor tudi pravijo Nikoliću, bo tako Miloševiću posredno pomagal do volilne zmage in prizadejal nemalo škode opoziciji.
