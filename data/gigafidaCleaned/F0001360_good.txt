je bilo dokaj nenavadno in tako je Zavod za zdravstveno varstvo Novo mesto na podlagi dogovora z Mestno občino Novo mesto takoj odvzel dva vzorca vode (v Žužemberku in Lešnici pri Otočcu) za poglobljeno analizo, s katero je ugotavljal prisotnost mikroelementov, fenolov, pesticidov, lahkohlapnih organskih snovi in možnih onesnaževalcev.
Odvzetih je bilo tudi 10 vzorcev vode za biološko preiskavo alg od Žužemberka do Brežic.
M. Gliha iz Pristavice pri Velikem Gabru je razburjeno spraševala, kako more biti v časopisu tako pohvalen članek o Marinki Sila, socialni delavki za družinske razmere v Trebnjem, "ki ji je pred desetimi leti razdrla družino".
"Tako hudo mi je bilo pri srcu, ko sem jo zagledala, saj ni ravnala, kot bi morala.
Na razgovor bi nas morala poklicati trikrat, naš primer pa je bil rešen že prvič.
Negativnega mnenja o njej nimam samo jaz.
Tudi drugi pravijo, da kar bežijo, ko jo opazijo," je prizadeto povedala M. G.
M. J. iz Črnomlja pa je pisala v imenu vseh stanovalcev Ulice Staneta Rozmana 3, ki se ne razumejo s Francem Žuničem iz Nazorjeve ulice 10.
Ta je kupljeno stanovanje v pritličju preuredil v trgovino in se z ostalimi dogovoril, da bo imel svoj vhod.
Ker pa mu spomeniško varstvo ni pustilo narediti vrat, je po preteku odločbe, ki so jo stanovalci dobili 15. julija, prebil vrata iz skupnega prostora in nikogar nič vprašal.
"Zdaj bi rad pregradil tudi hodnik, ki je edini vhod in ga rabimo za dovoz in žaganje drv, češ da je njegov, premika nam kontejner, ki je 17 let stal pred našimi vrati itd.
Čeprav je dal trgovino v najem, še vedno hodi izsiljevat," pravi M. J. Stanovalci so na občini že vložili pritožbo, na ta način pa želijo, da tudi javnost izve, kdo je kriv za ta direndaj in prepire.
DOBREPOLJE - Kmetijska zadruga Dobrepolje letos praznuje 100-letnico delovanja.
Tradicijo zadružništva bi bilo potrebno nadaljevati v tem smislu, da bi še naprej krepili kmetijsko zavest in razvoj kmetijstva, saj je občina pretežno kmetijska.
Zadruga se je na začetku imenovala Kmetijsko društvo, ustanovil pa jo je ljudski pripovednik in gospodarstvenik Fran Jaklič, ki mu bodo v nedeljo, 8. septembra, pred kulturnim domom - Jakličev dom odkrili spomenik.
Ob tej priložnosti bo govedorejsko društvo Dobrepolje-Struge, ki ima 15 članov, njegov predsednik pa je Jože Zrnec iz Zdenske vasi, dopoldne pred zadružnim hlevom pripravilo živinorejsko razstavo rjavega goveda.
NEREZINE - Številni slovenski državljani so počitnice preživeli, ali pa jih še bodo, ob hrvaški obali.
Javnomnenjska raziskava, ki so jo pred kratkim opravili v Turistični zvezi Slovenije, je pokazala, da so Slovenci zainteresirani za oddih v sosednji državi, ker preprosto obstaja nekakšna nostalgija po starih časih brezbrižnega počitnikovanja na Jadranski obali; slovenska podjetja in tudi državljani pa so še vedno lastniki številnih počitniških zmogljivosti in zasebnih hiš oziroma stanovanj.
Počitniška skupnost Krško, ki v svoji sestavi združuje 105 podjetij, je pred 20. leti v Bučanju pri Nerezinah na otoku Cresu na 17 hektarjih grmičevja zgradila sodobno naselje, v katerem je 417 objektov.
Tretjina počitniških hišic je v lasti podjetij iz krške občine in Posavja, manj kot tretjina iz dolenjske regije, ostale so od drugih podjetij iz Slovenije.
V lepo urejenem naselju, nekakšnem slovenskem otoku na hrvaški obali, se je letošnji obisk po petih letih močno zvišal.
V začetku avgusta so imeli več kot 1.800 nočitev na dan, kar je več od zmogljivosti (1.600 enot).
Gostje se torej počasi, a zanesljvo vračajo.
