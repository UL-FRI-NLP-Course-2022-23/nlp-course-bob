STARA CERKEV PRI KOČEVJU - Na seji sveta KS Stara Cerkev, ki ji je prisostvoval tudi kočevski župan Janko Veber, so razpravljali najprej o tem, kako zagotoviti varnost na magistralni cesti na območju te KS, predvsem še varen prihod in odhod učencev v šolo.
Opozorili so tudi na nekatere posledice, če po občinskem statutu KS ne bodo več pravne osebe.
Tako ne bodo dajale več soglasij ob posegih v njihov prostor in bodo lahko zainteresirani pripeljali na območje KS tudi dejavnosti, ki bodo onesnaževale okolje.
V tej KS so doslej za pogrebno dejavnost in uporabo mrliških vežic sami pobirali denar in ga potem tudi po svoji presoji vlagali.
Zdaj bo za vse to pristojna le občina.
Podobnih zadev je še več.
Po razpravi so se člani sveta KS tudi strinjali, da bi njihova šola dobila manjšo telovadnico le za potrebe šole (in ne tudi kraja, kot so zahtevali prej, saj bo predvidoma dobilo športno dvorano Kočevje).
