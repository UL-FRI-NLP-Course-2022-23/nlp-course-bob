Ko je prek televizijskih zaslonov spregovoril ljudstvu, ni bil videti ne utrujen ne vznemirjen.
Z značilno ponosno dvignjeno glavo je povedal, da je nevarnost Natovega napada na Jugoslavijo mimo.
Dogovor o Kosovu, ki sta ga dosegla z znancem iz bosanske morije in ameriškim diplomatom Richardom Holbrookom, pa naj bi bil brez dvoma v skladu s srbskimi interesi.
Slobodan Milošević je iz povsem brezupnega položaja, ko so bile konice Natovih raket že usmerjene na njegovo državo, vnovič izšel kot zmagovalec, ki je svoj narod obranil pred zunanjim sovražnikom.
Prav v najtežjih trenutkih se znajde najbolje.
Podoba politika, ki mu ni mogoče zaupati - zahodni politiki vsaj trdijo tako - je botrovala tudi temu, da mednarodna skupnost proti njegovi državi še vedno noče umakniti zunanjega zidu sankcij, ki so nekakšno poroštvo, da bo Milošević spoštoval mirovne sporazume, ki jih je podpisal v Daytonu, in pomagal pri odmotavanju kosovskega klobčiča.
A posledice so katastrofalne.
Po ocenah analitikov je brezposelnost že 40-odstotna, bruto domači proizvod naj bi dosegal le polovico tistega iz leta 1989, trgovinski primanjkljaj narašča za okoli dve milijardi dolarjev na leto, 12 milijard dolarjev zunanjega dolga predstavlja že 80 odstotkov kosmatega domačega proizvoda.
Apatija se je zajedla v vse ljudske pore.
Kriminal narašča.
Mladi pa bridko ugotavljajo, da je prenekateri njihov vrstnik že odnesel pete preko državne meje.
Toda Milošević se še naprej spreneveda in poskuša ustvariti vtis, da se v času njegovega vladanja v Jugoslaviji ni zgodilo nič posebnega.
