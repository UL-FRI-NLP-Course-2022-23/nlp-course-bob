To je varuhov urad v zadnjem času sicer že začel, vendar novi predpisi prinašajo nove težave.
Še naprej bo treba pregledovati zavode, kjer je ljudem odvzeta prostost, vse od zaporov do zavodov za starejše občane.
Posebna skrb bo v prihodnje namenjena tudi občutljivim kategorijam posameznikov, kot so starejši, invalidi, ženske in otroci.
Bizjak je še dejal, da se bo pred glasovanjem v državnem zboru poskušal pogovoriti s predstavniki poslanskih skupin in jim predstaviti svoj pogled na vodenje te institucije oziroma odgovarjati na zastavljena vprašanja.
Sicer pa iz ocen dosedanjega dela sklepa, da ima varuhov urad veliko podporo poslancev.
Glede na zahtevano dvetretjinsko večino za izvolitev pa je izid glasovanja negotov.
Ljubljana - Socialdemokrati so včeraj v državni zbor vložili ustavni zakon o zakonodajnem referendumu o volilnem sistemu.
Kot predlagajo, naj bi na referendumu volivci odločali o dveh predlogih: o predlogu volivcev za dvokrožni večinski volilni sistem in o predlogu poslancev za proporcionalni volilni sistem.
Izglasovan bi bil tisti zakon, ki bi vseboval volilni sistem, za katerega bi glasovala večina udeležencev referenduma, pri čemer bi se za udeležence šteli volivci, ki bi veljavno oddali svoj glas.
Branko Grims, svetovalec SDS za volilni sistem, je na včerajšnji tiskovni konferenci dejal, da bi morale LDS, DeSUS, SNS in ZLSD, ki niso spoštovale odločbe ustavnega sodišča, referendum plačati »iz svojega žepa«.
Prepričan je namreč, da bi bil izid referenduma enak kot pred štirimi leti, »zato je nepotreben, ker bi znova glasovali o tistem, ker je ljudstvo že izvolilo«.
Ponovni referendum Grims vidi kot poskus poslancev, da bi odločitev, ki bi jo morali sprejeti sami, znova prevalili na volivce.
Ljubljana - Parlamentarni odbor za zdravstvo, delo, družino in socialno politiko se je lotil obravnave nedavno sprejetega pravilnika o obratovalnem času trgovin, po katerem nedelje ne sodijo več v redni delovni čas, predvsem z namenom, da bi zagotovil izvajanje delovnopravne zakonodaje.
Vendar pa je na včerajšnji seji - vodila jo je predsednica Ana Majda Kregelj - Zbačnik (SDS) - odbor ugotovil, da bistvenega napredka pri uveljavljanju pravic zaposlenih ni, in sicer zlasti zaradi pomanjkljivega nadzora in blagih kazni za kršitelje.
Odbor je pozval vlado, naj ga štirikrat na leto obvešča o dejanskih razmerah pri spoštovanju ureditve glede obratovalnega časa trgovin in delovnopravne zakonodaje ter o preprečevanju kršitev.
Zastopnik vlade Jože Nerad je ugotovil, da so predlog spremenjenega pravilnika o obratovalnem času pripravili na podlagi strokovnih meril in sindikalnih zahtev.
Ta ne predpisuje niti minimalnega niti maksimalnega števila delovnih ur, temveč zgolj splošni okvir, znotraj katerega si število delovnih ur določijo trgovci sami.
Ti si morajo določiti takšen obratovalni čas, v katerem bodo sposobni izvajati delovnopravno zakonodajo.
Ljubljana - Štiri sindikalne centrale so v sredo izvedle že pred časom napovedan protestni shod pred poslopjem Gospodarske zbornice Slovenije zaradi zavlačevanja s pogajanji o izenačitvi minimalne plače z izhodiščno.
Zastopniki socialnih partnerjev bodo pogovore nadaljevali naslednjo sredo v okviru tridelne (vlada, delodajalci, sindikati) pogajalske skupine.
V ponedeljek nam zaradi zadržanosti ministra za delo, družino in socialne zadeve Mihe Brejca ni uspelo zvedeti njegovih stališč na pisno zastavljena vprašanja o omenjeni problematiki, zato pa jih na podlagi njegovega (pisnega) odgovora lahko objavimo zdaj.
Zanimalo nas je, denimo, ali in kako ter kdaj bo vlada posredovala v pogajanjih za izenačitev minimalne plače z izhodiščno.
Odgovor ministra Brejca je bil, da je izhodiščna plača pravica, določena s kolektivno pogodbo oziroma pogodbami, o katerih se povsod, pri nas in po svetu, pogajajo podpisniki, to so delodajalci in delojemalci.
Razlogov za poseganje v pogajanja, to je avtonomne pravice pogajalcev, ni.
Vlada bo podprla vsako rešitev, za katero se bodo delodajalci in sindikati med seboj dogovorili in ki ne bo pomenila rušenja dosežene stabilnosti oziroma doseženih makroekonomskih razmerij.
Seveda bo tudi vlada prisotna pri pogajanjih, če bodo partnerji tako želeli, in jih spodbujala ter pomagala k iskanju strpnih in racionalnih rešitev.
Medtem pa je Miha Brejc včeraj za Delo pojasnil, da »zgodba« ne drži in in še najmanj drži, da bi Grahovo nameraval poslati na disciplinsko komisijo, zato ker naj bi bila informacijo posredovala medijem.
Brejc pravi, da je že prvi dan Grahovi rekel, da kličejo novinarji v zvezi s kadrovskimi zamenjavami in da je predsednik vlade Andrej Bajuk naročil, da o tem ne smejo dajati nobenih izjav, dokler stvari niso dokončne.
»Grahovi sem naročil, naj na to opozori vse sekretarje v ministrstvu.
Včeraj dopoldne je bila pri meni na sestanku.
Dogovarjala sva se o pripravi gradiva, povezanega z delom na ministrstvu, potem pa sem ji še dejal, da se bova morala pogovoriti tudi o njenem položaju na ministrstvu.«
Kot pravi Brejc, je povsem razumljivo, da želi imeti minister za najožje sodelavce ljudi, ki jim bo zaupal, in v tem ni nobena izjema.
Grahova naj bi mu bila odvrnila, da je to tudi pričakovala in da se je o tem pripravljena pogovarjati.
»Sama je predlagala, da ne bi bila več generalna sekretarka, pač pa da bi bila rada vodja kadrovske in splošnoinformativne službe s statusom podsekretarke, s čimer sem se takoj strinjal.«
Grahovi je Brejc predlagal, da bi se med 17. in 18. uro popoldne dobila na ministrstvu in se pogovorila, vendar nje ni bilo.
»Ko sem se vrnil, sem na mizi videl njeno pismo, v katerem soglaša s tem, da jo razrešim s položaja generalne sekretarke.«
Vse kaže, da kamen spotike sploh ni bila kadrovska prerazporeditev znotraj ministrstva, pač pa se minister ni strinjal s tem, da »zadeva« pride v javnost.
»Sam sem samo upošteval navodila predsednika vlade.«
Omerzu pa ni želel nič drugega kot zaščititi Grahovo, saj kot pravi, za zamenjavo ni zvedel od nje, ampak so ga o tem obvestili »drugi«.
»Z novinarko Dela pa sem komuniciral izključno jaz in Grahova pri tem nima nič.«
