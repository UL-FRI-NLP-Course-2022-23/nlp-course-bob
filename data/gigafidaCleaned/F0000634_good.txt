*Termin invencija je v sociologiji, antropologiji in zgodovinopisju močno v rabi; njegov pomen pokriva mrežo naracij, ki se nanašajo na drugo kulturo in jo konstruirajo v ideološki obliki, iz katere lahko povratno beremo ideološke programe kulture, ki inventira.
V komparativistiki je precej uspešno dopolnil prostor med ne več uporabnim vplivom (influence) in ne povsod sprejetimi termini teorije recepcije.
Izredno zanimive nove uporabe invencije se obetajo v programskem tekstu skupine za komparativno književnost v Torontu, ki takole formulira svoje cilje: “The aim is multiplicity, not totality -- perspectival insight, not empyrean oversight.
Tako se zdi, da ima invencija, še zlasti ko gre za raziskave pojavov politične in kulturne kolonizacije, novo odprpto polje definiranja in razprave.
-- Vse opombe v knjigi so avtoričine.
Večina "resnih" mislecev priznava, da je pustolovski roman učinkovit na nižjih stopnjah izobraževalnih programov, zlasti pri zgodovini in zemljepisu.
Dejansko so bili nekateri teksti napisani prav v te namene: od daleč so podobni pustolovskemu romanu, vendar pa je v njih sumljivo veliko podatkov o antiki.
Zdi se, da sta bila edina moderna teoretika, ki sta to problematiko vzela resno, Mihail Bahtin in Ernest Bloch.*
V močno shematično pripoved, kakršna je pripoved pustolovskega romana, se zvajajoče in posplošujoče klasifikacije in tipologije ne vključujejo zlahka.
Da bi definirali tezaver, iz katerega se oblikuje ekonomija pripovedi, je veliko primernejše oblikovati nadrobni opis/katalog pripovednih postopkov.(40) Ali, bolje, pripoved pustolovskega romana je bolj zbrkljana kot strukturirana.
V tej stereotipni mešanici dveh časov, dveh percepcij zgodovine in dveh načinov oblikovanja literarnega lika lahko vidimo vzdržljivost temeljnega modela, ki ga poznamo iz antičnega romana: zaljubljeni par v tujem svetu, peripetia, ki nato zdrsne nazaj v mitsko anonimnost in utopično individualno srečo.
Pustolovski roman na izrazito impresiven način oblikuje model povezovanja mitskega in kritičnega mišljenja.
Prehod iz pripovedi v diskurz in spet nazaj je v njem transparenten.
Pustolovski roman nasprotuje tema dvema retorikama, fiktivni in faktični, in s tem razkriva enega izmed glavnih postopkov vsake manipulacije.
To je najpomembnejši in najbolj subverziven prostor za ideološko intervencijo v tem žanru.
Pokaže se, da je uspešen v obeh smereh - pri invenciji novih ideoloških modelov in pri njihovem razkrinkavanju.
Konstrukcija junakovega lika v pustolovskem romanu je točka, kjer najprej prepoznamo ideološko invencijo.
Grof Monte Christo Alexandra Dumasa je dober primer subverzivne investicije v junakov lik.
Junak pooseblja porevolucionarno naivnost in navdušenje, je Napoleonova žrtev v manj junaškem obdobju.
Njegovi simbolični sovražniki so država in vojaška in kapitalistična korupcija.
Čeprav ima prvi del romana vse značilnosti pustolovskega romana (krivično obsodbo, ujetništvo, pobeg, skrite zaklade), se pravi pustolovski čas začne šele, ko junak postane mitski -- neizmerno bogat, mogočen, skrivnosten, z obširno vednostjo o skoraj vsem, od bojevanja do užitkov.
Kot mlad idealist se je podrejal poetiki realizma, četudi ga je življenje nosilo skozi številne pustolovščine.
Kot zrel anarhistični maščevalec, ki je očitno vešč manipuliranja z ljudmi, zavajanja in obvladovanja, je utelešenje subverzivnega ideološkega obrata v konstruktu superjunaka.
Sam in na smrt učinkovit se bojuje proti hipokriziji in korupciji buržoaznega sveta in ga zapusti v trenutku, ko ga navda prezir do lastne vloge v njem.
V enem izmed najboljših finalov, kar jih premore pustolovski roman, izgine v utopično drugost, kamor ga spremlja orientalska ženska, ki je utelešenje ljubeče, zveste, molčeče, utopične ženske.
Spolni stereotipi definirajo zelo možatega junaka in zelo deviško junakinjo.
Ta se z nekaj možnimi razsvetljenimi in sodobnimi posegi upre napadom in skušnjavam in zagotovi junaku zasluženo ius primae noctis.
Vendar pa je v prevladujoči morali in ideologiji tudi ta stereotip doživel nekatere spremembe.
Nemara nam ne bo treba dolgo čakati na lezbični pustolovski roman in Erica Jong, ki je eksperimentirala z angleškim pustolovskim romanom 18. stoletja, je v romanu Fanny že vpeljala feminizem, homoseksualnost in druge zanimive in inovativne stereotipe.
Kajpada ostaja ljubezenska zgodba eden izmed najpomembnejših stereotipnih pripovednih elementov pustolovskega romana in tu bi lahko razmišljali o simbolni vlogi junakinje, kar je še ena široka možnost za ideološko invencijo.
Dejansko je ženska ideološka invencija v narodotvornih pustolovskih romanih srednje Evrope in Balkana ponavadi bolj poudarjena kot moška ideološka invencija.
Morda je to povezano s travmo "manjkajoče ženske", ki jo zatira patriarhalna skupnost, čeprav ne dovolj, da bi to povzročilo njeno osvoboditev.
Še ena stereotipna značilnost pustolovskega romana in nenehnega zanimanja za ljubezen je prevladujoči srečni konec.
Ločeni in mučeni par se na koncu združi in roman se konča tam, kjer se ljubezen začne uresničevati.
Ta stereotip bi pravzaprav lahko pojasnili kot kult, in v tem primeru bi bil antični roman začetek tradicije iniciacijskih besedil.(49) Ta žanrski tip bi lahko pomagal pri iniciacijskih ritualih tako za moško kot za žensko bralstvo.
Toda kaj v pustolovskem romanu pomeni "iniciirati"?
Spet bi lahko kot možen odgovor predlagali branje/užitek.
Z izjemo romana Dafnis in Hloa, ki je bil uporaben kot pravi uvodni tečaj za mlade zaljubljence, antični pustolovski romani, ki so jih brale večinoma ženske, niso mogli biti praktična, temveč bolj ideološka iniciacija za ženske; pomirjali so jih in jih prepričevali, da sta za spodobno dekle edini mogoči rešitvi monandrična ljubezen in zakon, tudi če je začetek viharen (skrivna strast, posilstvo in tako naprej).
Če se spomnimo prostitutk (kurtizan, heter), ki so bile pomembna skupina pismenih in izobraženih žensk, se nam morda zdi ta interpretacija stereotipa težko verjetna.
Toda antične kurtizane so -- kot bomo pokazali v naslednjem poglavju -- sebe razumele kot konstitutivno družbeno skupino in so svojo vlogo videle predvsem v ohranjanju družine, ki so jo varovale tako, da so tešile seksualne vzgibe moških.(50)
Še zmerom bi lahko govorili o stereotipih, kakršni so lepota junaškega para, stereotipni spekter dogodkov/pustolovščin, skozi katere se morata prebiti, in skoraj neizogibni srečni konec.
A če je vse te stereotipe tako lahko spremeniti, nadgraditi, manipulirati, narediti subverzivne, potem imamo problem z definicijo stereotipa, ki vedno vključuje stabilnost in pomanjkanje spremembe.(51) Če se ukvarjamo z romanom v obdobju hitrega razvoja komunikacijskih in medijskih sistemov (od sredine 19. stoletja naprej), moramo upoštevati tehnološke vzroke za te spremembe.
In če je res, da je pustolovski roman tako blizu ideologiji -- o čemer se strinjajo vsi raziskovalci --, potem moramo misliti na nekaj, kar bi lahko definirali kot hitre stereotipe.
Ti nimajo nujno tehnoloških vzrokov, a se morajo hitro spreminjati, da se prilagajajo ideološkim in političnim spremembam; ne morejo spreminjati izredno privlačnih in izjemno učinkovitih recepcijskih zmožnosti pustolovskega, ki je mitski potencial, lahko pa vedno ponudijo različico mita, ki ustreza novi ideološki potrebi -- in pogosto jo.
Z gotovostjo ne moremo trditi, da je treba, denimo, dokumentirane različice istega mita v antiki pripisati ideološkim potrebam in spremembam.
Vemo pa, da so pisci iz istega obdobja ustvarjali različice in različne interpretacije istega mita -- vzemimo za primer Ajshilovo, Sofoklovo in Evripidovo dramsko verzijo mita o Elektri in Orestu.
Dejansko je pravi stereotip naše prepričanje, da so miti trdni in enopomenski(52), kar je razumljivo, ker v večini primerov ne moremo doumeti motivov in ideološke potrebe po spremembi.
Trajni stereotipi bi torej lahko bili v glavnem tisti, ki ustrezajo trajnim ali univerzalnimi ideološkim potrebam.
Po izkušnji s totalitarnimi diskurzi se zavedamo, da hitre spremembe stereotipov niso izjema, temveč pravilo, in da sta včasih celo negotovost in ugibanje o novih stereotipih način ohranjanja moči.
Po drugi strani pa raziskovanje stereotipov jasno kaže, da ima ta beseda dve pomenski ravni: disciplinarno, ki se navezuje na stereotipe v jeziku in retoriki in v skupinah popularne kulture (verbalnih/vizualnih), ki so v moderni kulturi včasih potrebni za medsebojno razumevanje, in drugo, ki se navezuje na simbolni pomen stereotipa kot nečesa intelektualno in moralno vrednega prezira, ker pripada manipulativnim javnim diskurzom.
Ta drugi pomen stereotipov je ideološki in se lahko hitro spreminja.
Akademska populacija si nenehno prizadeva, da bi očrnila manipulativne stereotipe in jih disfunkcionalizirala, in je zato pod nenehnim pritiskom, da se morajo te strategije spreminjati.
In ker mora ideološka mašinerija, še zlasti tista, ki ima oblast nad mediji, upoštevati politične zahteve in konsenz, potem je za hitre spremembe še dober razlog več.
Stereotipi, povezani z raso in spolom, so se, denimo, radikalno spremenili v slabem desetletju - vsaj v ZDA.
Nedavne spremembe v vzhodni Evropi so od navadnega državljana zahtevale, da čez noč spremeni vsaj petdeset let stare stereotipe državljanskega vedenja.
Nenavadni položaj antičnega romana s tako rekoč neznanimi avtorji in s kronologijo, ki se je pred kratkim radikalno spremenila(3), je bil zgodovinarjem antične literature izziv za kar najrazličnejša teoretiziranja o začetkih antičnega romana in o njegovem razvoju.
Tako Quo vadis? kot Pod svobodnim soncem sta postavljena v zgodovinsko dobro dokumentiran in zanimiv trenutek.
Prvi roman pripoveduje o času Neronove vladavine, ki jo dobro poznamo iz Tacitove imenitne psihološke in moralne analize in še iz del več drugih zgodovinarjev in biografov.
Ta zgodovinski trenutek, ki je v evropski tradiciji močno mitiziran, je trenutek najstrahotnejše dekadence Klavdijcev, toliko bolj, ker je bil povezan z mučeništvom kristjanov.
Pod svobodnim soncem je pripoved o še enem dobro znanem zgodovinskem času, in sicer o vrhuncu ekspanzije Vzhodnorimskega cesarstva ali Bizanca v času Justinijanove vladavine.
Tukaj najde ideja o dekadenci in moralnem propadu realizacijo v liku zlobne cesarice Teodore.
Tudi to obdobje opisujejo številni zgodovinski teksti in ilustrirajo sloviti kulturni spomeniki (denimo Ravenna).
V obeh primerih imamo bolj ali manj obrobno skupino, ki jo določajo razne (pozitivne) moralne značilnosti in ki kljubuje vladajoči dekadenci in perverznosti: v prvem primeru so to kristjani in v drugem poganski Slovani.
Zgodovinski viri v nobenem od teh primerov ne povedo prav veliko o teh skupinah, zato je prostora za invencijo na pretek.
Obe uporniški skupini imata nekatere skupne lastnosti: sta novi, sveži, moralno trdni, enotni skupini z močnimi posamezniki, vendar brez državne organizacije, brez hierarhije.
Če je vladajoča družba "dekadentna", "stara", "preživeta", "obsojena na propad", potem so nove skupine force vitale, nova, mlada, v prihodnost zazrta, nepokvarjena, vsekakor manj civilizirana in kultivirana, toda napredna populacija.
Ta paradoks bi lahko opisali z nasprotji kultura--natura, smrt--življenje, razum--čustvo, glava--srce, dobro--zlo.
Večji del nacionalne invencije je vezan na te skupine, ki jih določajo nasprotja.
Obe skupini pomenita utopično "prihodnost", ki je dejansko nacionalna realizacija, oblikovanje nacionalne države.
V obeh primerih bi moralo do te realizacije priti v relativno bližnji prihodnosti, zato je nacionalno gibanje dobro definirano: z jasnimi cilji in s široko populacijo, ki stvar podpira in v njej aktivno sodeluje.
V poljskem romanu se nova sila predstavi kot del zahodnokrščanske (katoliške) kulture, zaradi katere je sporočilo -- zahteva, naj ji evropske države pomagajo -- precej prozorno.
V slovenskem primeru poziv k združitvi Slovanov (vsaj južnih Slovanov) le posredno nagovarja zahodno Evropo in tudi natančne opredelitve krščanske skupnosti so zaradi mešanice krščanskih usmeritev (pravoslavne, katoliške in celo protestantske) zabrisane.
Verski poudarek je močnejši v Quo vadis? in veliko bolj nevtralen v Pod svobodnim soncem, kar lahko ponazorimo tako s pripovednimi strategijami, kakor tudi z zgradbo značajev junakov.
Pri tem je zanimivo, da je bil Franc Saleški Finžgar katoliški duhovnik.
Poleg skritih ideoloških namigov in sporočil najdemo tukaj odlomke pravega ideološkega diskurza, ki navadno niso v pripovedni obliki, temveč v govorih, pismih, avtorjevih intervencijah.
Eden izmed elementov, ki jih je lahko prepoznati, je precej umetna zgodovinska perspektiva in projekcija prihodnosti, s katerimi se, tako se zdi, ukvarja skoraj vsak lik v teh romanih.
Poganstvo in krščanstvo dojemamo v njunem nekdanjem pomenu in prihodnji usodi.
Ko Petronij elegantno umre, vsi navzoči vedo, da je to konec "poezije in lepote" in mu malone odpustijo njegovo dekadentno poganstvo.
V Finžgarjevi utopični viziji se Iztok otepa s plemenskimi sovražniki in ima pri tem jasno pred očmi prihodnjo enotnost svojega ljudstva, zato tistega, ki se pregreši, usmrti v imenu skupnih ciljev.
V Quo vadis? avtor na veliko citira biblijske citate, patristiko, Tacitove Anale in Svetonijevih Dvanajst rimskih cesarjev.
Petronijev Satirikon razlaga kar sam avtor (seveda s pogojem, da je bil Petronij res avtor), kar je Sienkiewiczeva drzna intervencija v klasične študije.
Zgodovinskih oseb je v romanu na pretek in so upodobljene so s pričakovano karakterizacijo.
Popularnost Sienkiewiczevega romana je naredila iz njegovega Nerona lik, ki smo si ga vsi zapomnili.
Avtorjevi živi opisi in značaji so potegnili jasno mejo med impresivnimi poganskimi in bledimi krščanskimi liki.
Četudi avtor poskuša dati svojim krščanskim junakom malo več krvi, strasti, dilem in človeške topline, so v glavnem ti precej dolgočasni, zgolj pretveza za ideologijo.
Zato pa se Finžgarju, četudi mu manjka literarnega mojstrstva, ki odlikuje njegovega vzornika, posreči, da so vsi njegovi liki enako učinkoviti.
Huni, ki so negativci, imajo enake strasti kot Grki in Slovani.
Vera pri tem ni pomembna.
Finžgarju se je posrečilo napolniti roman z dejavnimi, konkretnimi človeškimi telesi, in niti enega značaja ni, ne ženskega ne moškega, ki bi imel probleme s potrebami telesa ali z njegovo uporabo.
Narobe pa Quo vadis? včasih bralca spravi v zadrego s čudovitimi telesi, ki so, če se spolnim aktivnostim odrekajo ali če jih prakticirajo, enako omahljiva in nemočna.
Pričara nam nadvse telesnega Marka Vinicija, ki medtem ko suženj rešuje njegovo ljubljeno, moli, čez glavo pokrit s togo (glavo mu je pokril Petronij).
Deluje šele, ko je že vse postorjeno: tedaj skoči v areno in pokrije njeno telo.
Alegorija pa je še celo bolj kot pri konstrukciji junaka na delu pri konstrukciji junakinje.
Junakinja je junakova osvojitev, kar je dodatek k drugim simbolnim invencijam: je trdna vzgojna baza, idealizirani koncept naroda, vere ali kulture, vendar pa, kar je najpomembnejše, pogosto simbolizira (tuje) ozemlje.
Ko si jo junak vzame, simbolično vzame "njeno" ozemlje, in njuna poroka je simbolna združitev obeh.
V Quo vadis? je prava osvajalka junakinja.
