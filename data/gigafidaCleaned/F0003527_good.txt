Mi, ki jih meni nič, tebi nič uporabljamo, si tega seveda ne domišljamo ali vsaj ne nalašč.
Mi jih samo meni nič, tebi nič uporabljamo in nas pri tem prav nič ne briga, ali izvirajo iz slovenščine ali katerekoli slovanščine ali angleščine ali latinščine ali grščine ali iz volapüka.
Kaj pa nam preostane, če hočemo ubesediti svet okrog nas?
Še več: mnogi med nami celo vedo (ne da bi bili jezikoslovci), da na svetu ni jezika - od najbolj globalne angleščine do še nedavno povsem izolirane ambonvarijščine na Papui Novi Gvineji -, ki bi v etimološkem smislu lahko ostal še danes nacionalno čist.
Ker nihče nima popolnega besednega zaklada in vseobsegajočega splošnega znanja oziroma današnji kompleksnosti ved, znanosti in strok primerne interdisciplinarne izobrazbe in multikulturnih navad, je Veliki slovar tujk dobrodošel in praktičen pripomoček.
Problem s tem 1303 strani debelim špehom od knjige je principielen.
