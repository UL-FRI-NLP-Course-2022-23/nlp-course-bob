Ljubljana - Ustavno sodišče je od konca septembra, ko se je upokojila Miroslava Geč - Korošec, okrnjeno za enega od devetih sodnikov.
Tudi stol varuha človekovih pravic in temeljnih svoboščin je od tistega časa prazen, saj se je iztekel mandat dotedanjemu varuhu Ivanu Bizjaku.
Predsednik države Milan Kučan bo danes opravil posvetovanja z vodji poslanskih skupin o kandidatih za obe funkciji, kar obeta, da bi obe inštituciji v bližnji prihodnosti začeli delati v polni sestavi.
Oba postopka sta tudi stekla.
Za napovedano izpraznjeno mesto ustavnega sodnika se je potegoval le en kandidat - Miroslav Mozetič, vendar ga predsednik države ni predlagal v izvolitev, ker podpora njegovi izvolitvi po posvetovanjih s poslanskimi skupinami ni bila zagotovljena; tako je predsednik obnovil poziv za zbiranje predlogov.
V tokratnem krogu sta predloga dva, Božidar Merc in dr. Ciril Ribičič.
Kandidiranje je omejeno s tremi pogoji: slovensko državljanstvo, pravni strokovnjak in starost nad 40 let.
