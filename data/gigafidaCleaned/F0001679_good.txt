Že skoraj pozabljena kontraverzna irska pevka SINEAD O'CONNOR bo spet šokirala katoliško javnost.
31-letna Sinead bo tokrat v nizko proračunskem filmu »The Butcher Boy« odigrala vlogo Device Marije, ki se pojavi v mladoletnikovih halucinacijah in ga pošlje na morilski pohod.
O'Connorjeva je katoliško cerkev prvič razjezila že leta 1990, ko je v TV showu »Saturday Night Live« ob kričanju slogana »Fight The Real Enemy« raztrgala sliko papeža Janeza Pavla II.
Neuničljivi praoče heavy-metala OZZY OSBOURNE se je po zaključeni ameriški turneji Ozzfest, na kateri so poleg njega igrale še nekatere znane metal zasedbe (Pantera, Marilyn Manson, Black Sabbath….), končno le lotil tudi urejanja zbirke svojih največjih hitov, ki jih bo Epic na trgovinske police menda spravil še pred decembrom.
Kompilacija bo nosila naslov »The OZZman Cometh«, na njej pa bo najbrž tudi nekaj skladb iz zlatih časov kultnih Black Sabbath, ki bodo še pred koncem letošnjega leta spet zaigrali skupaj v originalni zasedbi (Osbourne, Ward, Iommi, Butler).
DOMINIK KOZARIČ prav te dni v studiu Metro končuje snemanje svoje nove plošče, ki bo izšla v začetku prihodnjega meseca.
Na njej se bo znašlo deset skladb, vse pa so njegovo avtorsko delo.
Za sodobne aranžmaje in dober zvok bo tudi tokrat poskrbel Sašo Fajon.
