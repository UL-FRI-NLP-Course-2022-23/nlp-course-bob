Ker je predsednik srbske vlade Zoran Đinđić pred dnevi izjavil, da od tega posla njegova vlada pričakuje najmanj sto milijonov dolarjev, je na vprašanje Dela, ali je Telekom Slovenije pripravljen plačati navedeno kupnino, direktor Mobitela d. d.
Anton Majzelj, odgovoril, da pri takšnih poslih vsak resen kupec pred kupčijo javno ne govori o ceni.
Po srečanju s srbskimi gospodarstveniki, republiškimi in zveznimi ministri ter po obisku pri patriarhu Srbske pravoslavne cerkve Pavlu, ki so mu izročili humanitarno pomoč, je sledilo srečanje s predstavniki Slovencev v Srbiji; zaključili so ga nastopi znanih slovenskih in srbskih ansamblov zabavne glasbe v centru Sava.
Slovenska delegacija je pripeljala tudi humanitarno pomoč beograjskim ustanovam za otroke z motnjami v razvoju, kjer je vsesplošna beda nemara še najbolj vidna.
Bruselj - Prebivalci Furlanije-Julijske krajine, Trsta in Gorice bodo na domačih črpalkah še šest let lahko kupovali cenejša goriva, kajti finančnim ministrom Evropske unije je v tretjem poskusu vendarle uspelo doseči politično soglasje o podaljšanju 37 izvzetij od določil o trošarinskih stopnjah, ki si jih je doslej izposlovalo vseh 15 članic skupnosti.
Odločitev, ki jo bodo formalno, torej brez razprave, potrdili na prvem zasedanju katerega koli ministrskega sveta, potem ko bo besedilo pravno usklajeno v enajstih uradnih jezikih Unije, je najbolj razveselila komisarja za notranji trg Fritsa Bolkesteina, saj bi sicer že jutri moral pričeti doslej najobsežnejši postopek zaradi kršenja pravnega reda skupnosti, kajti pravna podlaga teh izjem je potekla že konec lanskega leta.
