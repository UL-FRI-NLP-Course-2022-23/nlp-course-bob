Vinogradniki, ki stekleničijo vino, si že sami postavljajo ostrejše pogoje, kot jih predpisuje zakon.
Takšno obnašanje pomeni napredek, saj je kakovost vina višja in je tudi dohodek večji.
Vem, da ni hvaležno nagovarjati vinogradnike, naj redčijo grozdje, toda to je eden izmed nujnih ukrepov, če hočemo doseči bolj sladko grozdje.
Sedaj, ko je trta odcvetela, se že lepo vidi, kolikšen bo pridelek grozdja.
Vidi se tudi, če so jagode na vseh grozdih enako debele ali pa so vmes tudi grozdiči, ki zaostajajo v razvoju.
Če se že ne moremo odločiti, da bi porezali tretji grozd na mladiki, svetujem, da odstranimo vse grozdiče, ki zaostajajo v razvoju.
Vedeti moramo, da pomeni sedaj vsak odrezani grozd višjo sladkorno stopnjo ostalih grozdov v jeseni.
Predolgo odlašanje z redčenjem grozdja pomeni nižjo sladkorno stopnjo.
