Haider je bil samo epizoda, politik iz majhne pokrajine v razmeroma majhni evropski državi, ki je bila dovolj vztrajna in vplivna, da so sprejeli njen božični dar.
Za vatikanskimi zidovi so bržčas resno premislili, preden so sklenili, da bodo povabili deželnega glavarja, ki dviga prah, kjer se pojavi, in je o zgodovini in sedanjosti povedal že toliko, da ga marsikje pač ne marajo ali pa se ga celo bojijo.
Vatikanski vrhovi so povedali, da imajo pravico povabiti na svoje dvorišče kogar koli, oni so »druga oblast«.
Táko razmišljanje je mogoče razumeti, saj Haider pomeni debato o priseljencih, o nezaželenih tujcih in tujih verah, o tem pa si tudi v Cerkvi niso čisto edini.
Sedanji papež je odvetnik vseh ljudi, vseh ras, ne glede na vero ali nevero.
Nekateri njegovi se po svoje strinjajo s Severno ligo, ki ne mara tujcev, nekateri tudi menijo, da je res odrešilna samo ena vera.
Če bi Haiderju zaloputnili vrata, bi bil vihar hud, skoraj tako kakor zdaj, ko so koroškemu glavarju poslali vabilo in je prišel sejat razdor tudi daleč na jug.
Onstran vatikanskih zidov, na Cesti sprave in naprej proti Kvirinalu, so obisk s Koroškega doživljali čisto drugače.
Na njihovo dvorišče so priletele vse smeti.
Haider ni stanoval v Vatikanu, ni hodil po Vatikanu, ni izzival in se petelinil po Vatikanu, tam je samo molil in se držal ponižno.
Enajstič v pol leta je prišel v Italijo pripovedovat, kako uspešen je, kako nesposobni so italijanski politiki na oblasti, kako plašni so.
Odpirajo vrata v Evropo, spodbujajo »priseljenski turizem«.
Posmehoval se je iz vseh, najbolj iz Judov, ki so morali med drugo vojno v nemška taborišča in jih je izločila italijanska fašistična država.
Posredno se je na posvetni zemlji norčeval tudi iz papeža, ko mu je dovolil imeti pobožne poglede na tujce, saj mu ni treba misliti »kot politik, ki odgovarja za neko deželo ali neko državo«.
