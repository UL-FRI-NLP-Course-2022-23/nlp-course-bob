T'Hooft je tudi profesor in oče dveh hčera (žena je anestezistka).
Z mlajšo so težave: univerza v Utrechtu je nikakor ne sprejme na študij veterine, zato študira v Belgiji.
Njen trud doma nadaljuje oče in se je vrgel v boj za spremembo okostenelega izbora študentov za vpis na fakultete.
»Kaj hočemo, brez vsaj malo politike pač ne gre,« pravi.
Rim - Vsega je kriv računalnik.
Na glavni železniški postaji Termini so namestili najsodobnejšo napravo, za katero so odšteli 70 milijard lir, ker pa jo morajo prilagoditi starim tirom, starim poslopjem, starim komunikacijskim napravam in vsemu drugemu, kar v večnem mestu obstaja od prej, se je preprosto zataknilo.
Suhumi - Oboroženi neznanci so v sredo v Abhaziji ugrabili šest vojaških opazovalcev Združenih narodov in lokalnega prevajalca; zahtevali so 200.000 dolarjev odkupnine.
Zajeli so jih v vasi Azara v severovzhodnem goratem delu republike, ki ga od osamosvojitvene vojne naprej nadzorujejo oborožene skupine.
Nekdanja gruzinska avtonomna republika je leta 1992 razglasila neodvisnost in po enoletni vojni s svojega ozemlja pregnala gruzinsko vojsko.
OZN je po spopadih v republiki namestila kakih sto opazovalcev, ki skupaj s 1500 ruskimi mirovniki spremljajo razmere v republiki.
Budimpešta - Skoraj dve tretjini anketiranih Romunov je izjavilo, da so bolje živeli ob koncu osemdesetih let oziroma pred padcem zloglasnega komunističnega diktatorja Ceausescuja.
Kar 64 odstotkov jih je mnenja, da so se jim življenjske razmere po decembru 1989, ko so diktatorja usmrtili, le še poslabšale.
Z novim demokratičnim režimom in tranzicijo je zadovoljnih le 24 odstotkov državljanov, 12 odstotkov pa jih je odgovorilo, da je vse ostalo enako.
V državi naglo narašča brezposelnost in inflacija, rezultati tržnega gospodarstva so porazni, le malo kdo pa pričakoval, da si bodo v Romuniji znova zaželeli komunističnega voditelja.
Da nostalgija za starimi dobrimi časi, ko je bilo vsem ljudem zagotovljeno takšno ali drugačno delovno mesto in skromen obstoj, ni naključna, pa pove tudi podatek, da je prvi postkomunistični predsednik Ion Iliescu kar dvakrat bolj priljubljen od sedanjega predsednika države Emila Constantinescuja.
