Kar moti opozicijo, je očitno ta cinizem formalnosti demokracije.
To razumem - tudi mene moti recimo cinizem liberalnega trga, ki je najboljšemu med slabimi političnimi sistemi v tem smislu zelo podoben.
Toda zaletavati se v cinizem ni konstruktivno, ker je ta preprosto imanenten, pri tem pa niti ni bistvo problema.
Bistvo problema ni formalno, ampak vsebinsko.
Če razširimo analogijo med demokracijo in ekonomijo, potem formalno ni sporno, da LDS nasprotuje ustanovitvi sklada za pluralizacijo medijev, pri tem pa njen član ustanavlja časopis, ki bo k pluralizaciji medijev prispeval le za število.
Tudi ni formalno sporno, da članu LDS in medijskemu lastniku pride na misel ustanoviti nov časopis na podlagi sklepanja, da razen lansiranja novega dnevnika - in to seveda tabloida - "ni drugih možnosti za kakršnokoli resno povečanje oglaševalskih prihodkov".
To je kvečjemu cinično: ker hočemo več izpleniti iz naslova oglasov, boste pač morali brati šoder.
Medijsko gledano je tu marsikdo v podobni situaciji kot J. J. in B. B. politično.
Ampak s tem se je treba sprijazniti, ne da bi se šli anahronistične disidente, ki samo jamrajo in nič ne naredijo.
A kakorkoli, na problem je treba gledati vsebinsko - in šele v tem primeru se zadeve pokažejo v pravi luči.
