Severna renesansa je pri upodabljanju cvetlic v likovnem pogledu razvijala naturalizem in v ikonografskem pogledu dajala prednost prikriti simboliki, umetnost renesančne Italije pa je prispevala predvsem prerod antičnih vsebin v novem humanističnem duhu.
Znova se je začela uveljavljati klasična mitologija z vsem bogastvom cvetlične simbolike, ki se je zdaj tesno prepletala s srednjeveško ikonografijo.
Iz plodnega stapljanja antične tradicije in krščanskih vsebin so se rodili številni novi pomeni, ki so postali skoraj nepregledni, tako da se je kmalu pojavila potreba po ikonografskih priročnikih, v katerih so umetniki našli napotke za ustrezno simbolično rabo določene rastline.
Obdobje, ki je želelo z močjo razuma razkriti vse skrivnosti narave, jih enkrat za vselej pojasniti in dokončno počistiti z vso navlako zmot, zastarelih prepričanj in vraževernosti, je sicer vestno ohranjalo mitološko cvetlično izročilo, vendar je bilo do floralne simbolike precej zadržano.
To pa ne pomeni, da so rože izgubile svojo simbolično pomenljivost.
V likovni umetnosti lahko opazimo značilno spremembo: simbolika cvetlic je postala bolj subtilna in manj očitna.
Poprej zvonka govorica se je pritajila v komaj slišen šepet, ki ga zazna le pozorno uho poznavalca.
Vizualni vtis je v sijajnih baročnih tihožitjih v veliki meri prevladal nad globljo sporočilnostjo in cvetje je v polni meri zaživelo kot slikarski izziv.
Vendar prikritih simbolnih pomenov ne moremo izključiti in ikonografska analiza velikokrat pokaže, da se cvetlice v šopku niso znašle po naključju.
Antična simbolika anemone, ki je v zgodbi o nesrečni ljubezni Adonisa in Afrodite našla svojo mitsko razlago, krščanskemu srednjemu veku ni bila neznana, vendar so krščanski pisci izpostavili predvsem motiv bolečine in smrti.
Cvetlico so že zelo zgodaj povezali s Kristusom in njegovo smrtjo na križu, saj naj bi po njihovem prepričanju prve anemone zrasle iz krvi, ki je kapljala iz ran Križanega.
Vetrnica, ki jo v likovni umetnosti včasih najdemo upodobljeno pod križem na Golgoti, zato simbolizira Kristusovo ljubezen do človeka in bolečino, ki jo je pretrpel za njegovo odrešitev.
Rdeče anemone simbolizirajo tudi trpljenje krščanskih mučencev, zaradi trikrpih listov pa je anemona v krščanski ikonografiji tudi eden od simbolov Svete Trojice.
V renesansi je bila vetrnica razširjena kot podoba kratkotrajnosti človeškega življenja in mladosti, ki mine, še preden se dobro ovemo.
Zaradi svoje kratkoživosti je postala tudi simbol življenja, ki ga prehitro pokonča bolezen, in celo emblem bolehnosti ali zgodnje smrti.
Simboliko zvestobe in stanovitnosti je imel v mislih tudi nemški cesar Wilhelm I. (17971888), ko si je izmed raznoterih rož za svoj cvetlični emblem izbral prav plavico.
Z modrino, ki jo je cesar razumel kot nacionalno prusko modro barvo, naj bi simbolizirala predanost pruski kroni in neomajno zvestobo domovini.
Vladarjeva odločenost, da za svoj cvet izbere plavico, pa menda ni temeljila samo na simboliki te rože, ampak na posebni ljubezeni, ki naj bi koreninila v sentimentalnem spominu iz otroštva.
Ko se je namreč pruska vladarska družina na begu pred Napoleonom ustavila v Knigsbergu, je kraljica Luiza poskušala prestrašene otroke potolažiti in razvedriti s pletenjem venčkov iz cvetov plavice.
Kakor koli že, z vidika ikonografije je zanimivo dejstvo, da se je odločitev cesarja Wilhelma nemudoma izrazila v razvoju cvetlične simbolike.
Cesarju, ki je bil med ljudstvom zelo priljubljen, so namreč njegovi zvesti podaniki poskušali ustreči s tem, da so najrazličnejša praznovanja in slavnostne priložnosti polepšali s šopki plavic.
Te čedalje bolj iskane cvetlice so kmalu začeli gojiti tudi v toplih gredah, da bi bile dvornim cvetličarjem vedno pri roki.
Z naraščajočo priljubljenostjo plavic se je naglo krepil tudi njihov pomen; sčasoma je zasenčil starejšo simboliko, tako da je danes plavica v večjem delu Evrope znana predvsem kot simbol zvestobe in predanosti.
Ob hijacinti zagotovo najprej pomislimo na dobro znano zgodbo Hiakinta, po katerem je cvetlica dobila ime.
Sin špartanskega kneza Amikla in Diomede je po vsej Heladi slovel kot najlepši mladenič svojega časa.
Njegova lepota je prevzela celo Apolona; tako se je zagledal v mladega princa, da si je želel samo še njegove družbe.
Toda ljubezensko idilo srečnega para je kmalu razbila kruta usoda.
Ko sta se nekoč igrala na travniku in tekmovala v metu diska, se je Apolonov disk v zraku nenadejano zasukal in zadel Hiakinta v sredo čela.
Po nekaterih virih naj bi bil disk presukal ljubosumni Zefir, ki je bil prav tako zaljubljen v lepega Amiklovega sina, a mu ta ljubezni ni vračal.
Mladenič se je na mestu zgrudil in vsa zdravilska umetnost mogočnega boga ga ni mogla rešiti prezgodnje smrti.
V obupu je Apolon sklenil ohraniti živo vsaj ime svojega ljubega: iz Hiakintove krvi so vzniknile prelepe škrlatne cvetlice, ki so prejele ime po nesrečnem špartanskem princu.
Od takrat po grških travnikih vsako pomlad vzcvetijo hijacinte, ki cveto bujno, vendar kratko, in s tem po svoje govore o minljivosti ljubezenske sreče in nesmrtni ljubezni.
Z obliko svojih cvetov, v katerih naj bi bili skriti črki AI, pa hijacinta hkrati ohranja živ spomin na neutolažljivo ljubezensko tožbo boga, ki je moral priznati svojo nemoč pred neizbežnostjo usode.
V srednjem veku in renesansi je perunika (pod zmotnim imenom lilija) postala grbovno znamenje številnih vladarskih rodovin po vsej Evropi, s tem pa so se v različne evropske dežele razširili tudi njeni simbolni pomeni: kraljevskost, plemiška odličnost, viteškost, hrabrost in moč.
Kot zanimivost dodajmo, da celo na daljnem Japonskem iris pomeni plemenitost in pogum.
Nekoč je bila kopel v vodi, prekriti s cvetovi perunike, del tradicionalnega zrelostnega obreda, ki predstavlja prehod iz deških let v moško zrelost.
Dečki so se potopili v vodo s perunikami, da bi odrasli v plemenite, pogumne in močne može.
Še danes se na praznik pomladi, peti maj, Japonci okopajo v kopeli s perunikinimi cvetovi, da bi se očistili, si nabrali moči in se zaščitili pred slabimi vplivi.
V krščanstvu je lilija rajska cvetlica, simbol neminljive lepote in sreče, ki vladata v vrtu paradiža.
Snežno beli cvet je znamenje zveličanja in nastopa kot atribut svetih devic, mučenic in nekaterih svetnikov.
Lilija je lahko tudi simbol Kristusa (večkrat jo najdemo v motivih Jezusovega rojstva, Krsta v Jordanu in Poslednje sodbe), vendar je v okviru krščanske ikonografije daleč najbolj priljubljena kot Marijina cvetlica.
Bela lilija, ki simbolizira Marijino čistost in deviškost, nastopa tako v marijanskih himnah kot v številnih motivih likovne umetnosti in je poleg vrtnice najpogostejši cvetlični atribut Božje matere.
Tako praviloma nikoli ne manjka v motivu Oznanjenja, kjer je znamenje Marijine izbranosti in opozarja na brezmadežno spočetje Jezusa.
Velikokrat angel, ki Mariji naznanja božjo voljo, v roki drži cvet bele lilije, čeprav je lahko lilija postavljena tudi v vazo ob Mariji, ali pa raste na bližnji gredici.
Lilijo zagotovo najdemo v Rajskem vrtičku, ki je kot Zaprti vrt (Hortus conclusus) simbol Marijinega devištva, pogosta pa je tudi v motivu Marijinega vnebovzetja in kronanja.
Predvsem pa so beli cvetovi lilij stalni atribut Brezmadežne, lahko bi rekli celo osrednji simbol tega priljubljenega ikonografskega motiva, v katerem je izpostavljena popolna čistost Marije, ki je bila spočeta brez madeža izvirnega greha.
V likovni umetnosti Zahoda srečamo prve spominčice šele v 15. stoletju, vendar zgodnejše upodobitve niso izključene.
V nekaterih spomenikih gotskega slikarstva s konca 14. stoletja najdemo upodobljene drobne modre cvetlice, ki bi utegnile biti spominčice, a je zaradi stilizirane oblike cvetov nemogoče z gotovostjo trditi, za katero vrsto rož gre.
Umetniška svoboda srednjeveških mojstrov ali nezadostno poznanje rastlinskih vrst so v številnih primerih krivi za nerazpoznavnost cvetlic, ki sta jih ustvarila čopič ali dleto, in postavljajo sodobne raziskovalce cvetlične ikonografije pred nerešljive probleme.
V primeru spominčic je stvar dodatno otežena, saj so jih nekdaj radi zamenjevali z zdravilnim jetičnikom (Veronica officinalis L.), ki ima podobne modre cvetove kot spominčica.
(Marsikje jetičnikom še danes zmotno rečejo spominčice!)
Ker je bil jetičnik v srednjeveški ikonografiji uveljavljen simbol odrešenja in hkrati ena od priljubljenih Marijinih rož, je v likovni umetnosti poznega srednjega veka dokaj pogost.
Zamenjave s spominčico so pri manj natančnih mojstrih povsem razumljive, toliko bolj, ker je spominčica prav tako ena od marijanskih cvetlic, ki lahko v okviru krščanske tradicije simbolizira tudi odrešenje.
Po drugi strani pa je jetičnik, ki so ga zmotno enačili s spominčico, prevzel njeno simboliko zveste ljubezni in spomina, tako da strogo ločevanje med obema rožama z ikonografskega vidika marsikdaj niti ni nujno potrebno.
Zmeda v zvezi z drobnimi modrimi cvetkami se je v veliki meri nadaljevala še v renesansi in šele mojstri baročnih tihožitij, ki so z izostrenim posluhom za življenje rastlin poskušali na svojih slikarskih platnih čim bolj zvesto slediti naravi, so dokončno razrešili dilemo.
Spominčice baročnih slikarjev se jasno ločijo od jetičnikov; zaradi naraščajoče priljubljenosti so jih sčasoma skoraj čisto izpodrinile in tako svoj literarni sloves uveljavile tudi v likovni umetnosti.
Že v starem Egiptu so čebulice narcis polagali v krste pokojnikov, da bi jim s tem zagotovili novo rojstvo in večno srečo v onstranstvu.
Stari Grki so jih sadili na grobove in narcisa je veljala za rožo podzemlja, cvet, ki je bil posvečen vladarju podzemnega kraljestva.
Narcisa je bila Hadu posebno ljuba, saj je z njeno pomočjo zapeljal in ugrabil Demetrino hčer Kore.
Ko je namreč na livadi nabirala rože, je prvič v življenju zagledala prelepe narcise in nič hudega sluteč segla po njih.
A ko je utrgala prvi cvet, se je pred njo odprla zemlja in iz nje se je dvignil Had na svojem vozu ter jo odpeljal s seboj v podzemlje, kjer je proti svoji volji postala njegova žena.
Narcisa je bila hkrati Demetrina sveta cvetlica in simbol žalosti, saj naj bi bila svojo belo barvo prejela od bledice užaloščene boginje, ki je žalovala za izgubljeno hčerko.
Motiv smrti in globokega odrevenelega spanca, s katerim so v antiki povezovali narciso, pa ima tudi drugačne korenine.
Narcisa je v resnici strupena in zaužitje lahko povzroči odrevenelost ali celo smrt.
O tem nazorno govori njeno grško ime nrkissos, ki izhaja iz besede nrke, kar pomeni odrevenelost, in znano je, da so narciso že v antičnem zdravilstvu uporabljali kot učinkovito sredstvo proti bolečinam.
(Od tod izvira tudi beseda narkoza.)
Z Ovidijevimi Metamorfozami je motiv Narcisove preobrazbe preživel tudi v srednjem veku, čeprav to ni opazneje zaznamovalo krščanske simbolike narcise.
V moralističnih razlagah antičnih mitov je sicer veljala za simbol ničevosti ali napuha, vendar ima v celoti vzeto narcisa v krščanski ikonografiji izrazito pozitivno simboliko, ki se je v veliki meri razvila na svetopisemski podlagi.
V Visoki pesmi namreč nevesta zase pravi: “Šaronska narcisa sem, dolinska lilija.”
(Vp 2,1) Cvetlica, ki je omenjena v Visoki pesmi, v izvirniku sicer ni naravnost poimenovana narcisa (latinski prevod ohranja nedoločeno oznako poljski cvet - flos campi), vendar je razlaga, ki pravi, da je mišljena narcisa, med najbolj uveljavljenimi in sledili so ji tudi slovenski prevajalci Svetega pisma.
Ker je v krščanski eksegetiki nevesta iz Visoke pesmi izenačena z Cerkvijo ali Marijo, je narcisa podobno kot lilija postala simbol vere in podoba Marijine čistosti.
Po analogiji z belo lilijo se lahko tudi narcisa pojavlja v motivu Marijinega oznanjenja in Kristusovega rojstva.
Prištevali so jo med rajske cvetlice; pomeni lahko večno življenje, rajsko srečo blaženih duš in milost božje ljubezni.
Veliki cerkveni pisec Honorius Augustodunensis v delu Speculum Ecclesiae narcise primerja s patriarhi, ki so bili cvet trdne vere v Boga.
Antična simbolika smrti in ponovnega rojstva pa odmeva v motivu narcise kot cveta Kristusove smrti in vstajenja.
Kakor številne pomladanske rože, ki so bile v različnih poganskih verstvih povezane s smrtjo boga in njegovim ponovnim rojstvom, je tudi narcisa v krščanstvu ohranila osnovno simboliko, le da je ta ukrojena po meri nove vere.
Vsenavzočnost lotosa v umetnosti starega Egipta nas ne sme presenetiti, kajti lotos je bil v deželi faraonov tudi pomemben vladarski simbol in je igral vidno vlogo v državni ikonografiji.
Podobno kot lilija simbolizira moč in kraljevsko dostojanstvo faraona, opozarja na neminljivost njegove slave in večno življenje, ki mu je zagotovljeno.
Hkrati je ta cvetlica simbol zgornjega Egipta, skupaj s papirusom pa predstavljata združeni kraljestvi zgornjega in spodnjega Egipta.
