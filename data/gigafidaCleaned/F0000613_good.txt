KRANJSKA GORA - Vsa športna Slovenija težko pričakuje slalom in veleslalom za moške, ki bo za svetovni pokal v Kranjski Gori v soboto in nedeljo, 8. in 9. januarja.
Na zahtevni progi pod Vitrancem se bo pomerila vsa svetovna smučarska elita, seveda pa največ lahko pričakujemo od Jureta Koširja, ki naj bi po vseh napovedih v slalomu slovenskim smučarjem prinesel tretjo zmago.
Pred tem je leta 1985 slavil Rok Petrovič in leto kasneje še legendarni Bojan Križaj.
Organizatorji, ki so jim snežne razmere zelo naklonjene, so se potrudili, kajti po ostrih kritikah Marca Girardelija v raznih medijih se lahko zgodi, da je to zadnja tekma za svetovni pokal na kranjskogorskih smučiščih.
Beli cirkus in vse, kar se suče okoli njega, zahteva vse več, morda tudi preveč za naše skromne možnosti.
Kot kaže prireditelji Zlate lisice v Mariboru zaenkrat takšnih težav še nimajo.
KOSTANJEVICA - V posebni anketi, ki so jo ob koncu lanskega leta pripravili med ljubitelji rekreacijskih krosov v Sloveniji, je največ glasov dobil maraton Treh src iz Radencev, na tretjem mestu pa je kostanjeviški Tek ob Krki, kar pomeni veliko priznanje prirediteljem.
Čudimo se, da so tekači pozabili na Mirnopeški tek, ki prav gotovo sodi med najbolj organizirane tovrstne prireditve pri nas.
Seveda so tekači izbirali tudi najbolj organizirano tekaško prireditev na tujem, tokrat so se odločili za Maraton na Dunaju.
Torej ne bodite presenečeni, če boste v Mokronogu postreženi z dražgoškimi kruhki.
Nič zato, če bodo morda bolj mokronoške oblike, na primer kot bosa noga...
