Bonn - Mesec dni pred zveznimi parlamentarnimi volitvami je v krščanskodemokratskem taboru in vladajoči koaliciji znova zavladala zmeda.
Koalicijski liberalni demokrati in celo nekateri politiki iz Kohlove stranke od kanclerja zahtevajo, naj ne ovinkari več.
Volivcem naj še pred volitvami jasno pove, za koliko časa misli kandidirati: za štiri leta, za dve ali kar tako, za kolikor časa se mu bo zdelo.
Danes je medtem že skoraj ponarodeli »Pika - konec!« ponovil.
Toda njegova desna roka Schäuble kljub temu razlaga, da je kancler »vendarle malce pustil odprto, kaj se v teh štirih letih lahko zgodi«, liberalci pa še vedno vztrajajo pri jasnem datumu ali pa pri črtanju Schäublejevega nasledstva.
Ob vsej zmedi ima tokrat zagotovo še najbolj prav obrambni minister Volker Rühe (CDU), ki je kratko in odrezavo izjavil, da so zahteve FDP »idiotske« in da se koalicija z njimi po nepotrebnem sama spravlja v težave.
V Kongu se čedalje ostreje spopadajo interesi afriških držav, kar južnoafriški predsednik Nelson Mandela poskuša preprečiti s predlogom o ustavitvi ognja in pogajanji, a za zdaj brez uspeha.
Zimbabvejski predsednik Robert Mugabe je diplomatsko pobudo zavrnil, češ da je hinavska, ker naj bi Južna Afrika govorila o politični rešitvi, v resnici pa bojda podpira upornike, podobno kot Ruanda in Uganda.
Ti dve državi sta od začetka upora v vzhodnem Kongu 2. avgusta zanikali vojaško vpletenost.
S stopnjevanjem napetosti, s katero se kongovska kriza vedno bolj spreminja v regionalni spor z nepredvidljivimi posledicami, so v Ruandi in Ugandi napovedali, da bodo odkrito posegli v vojno, če bodo ogroženi njihovi interesi.
Podobno bi bilo, če bi v Afriki, ki ji je svet bolj ali manj prepustil, naj se sama ukvarja s čedalje bolj zaostrenimi problemi, pričakovali, da bo kongovsko in druge krize rešilo srečanje 113 neuvrščenih držav, ki se je v četrtek na veleposlaniški ravni začelo v južnoafriškem Durbanu.
Za predsednika Mandela in za Afriko prihaja v nesrečnem času vojn, kriz, lakot in drugih tegob, česar je na tej celini vedno preveč.
Bilo bi nespametno, če bi se razviti svet ob tem prizanesljivo nasmihal, kajti globalna afriška kriza neposredno ali posredno zadeva tudi njega.
