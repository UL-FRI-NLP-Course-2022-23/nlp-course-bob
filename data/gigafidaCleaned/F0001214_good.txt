Kamnine Liburnijske formacije so zastopane tako na severnem kot na južnem delu ozemlja avtocestnega odseka med Divačo in Kozino.
Na severu vpadajo plasti pod blagim kotom med 12° in 25° proti jugu (sl. 4-5), na južnem delu pa gradi Liburnijska formacija rodiško antiklinalo (sl. 8), v jedru katere leži rudistni apnenec Lipiške formacije.
Po strukturi kamnine prevladujeta v Slivskem apnencu tipa wackestone in packstone, oziroma izprani biopelmikrit, izjemoma intrabiosparit.
Fosilna združba je pestra.
Poleg foraminifer, med katerimi prevladujejo miliolide, se pogosto pojavljajo rdeče koralinacejske alge, dazikladicejske iz rodu Cympopolia, včasih pa še haraceje, ostrakodi, modrozelene cepljivke in osikli ehinodermov.
Lokalno se v Slivskem apnencu pojavljajo manjše grebenske zaplate (patch reefs) s koralami in stromatoporoidami.
Največji koralno-stromatoporoidni greben približne velikosti 5 x 15 m je bil odkrit v osrednjem delu gradbišča med profiloma P 198 in P 199, t. j. blizu četrtega kilometra avtocestnega odseka (sl. 7).
Danes so v vzhodnem cestnem useku opazni le še obrobni ostanki verjetno enega najlepših grebenov v Slivskem apnencu na Krasu.
Čeprav splošne značilnosti Slivskega apnenca kažejo na poglabljanje morskega dna in bolj odprto morsko okolje, nas tudi v tem členu redke plasti z izsušitvenimi porami, pojavi paronipor in intenzivno bioturbacijo opozarjajo na občasna, lokalna medplimska stanja.
Alveolinsko-numulitni apnenec je svetlosiv, v posameznih nivojih alveolinskega apnenca pa je lokalno temneje obarvan.
Apnenec je srednje- do debeloplastovit, vendar je plastovitost večinoma šibko izražena.
Po strukturi prevladujejo biomikritni ali biosparitni packstone s prehodi v wackestone in grainstone ter vsebuje številne fosile.
Med temi je največ velikih foraminifer iz družine Alveolinidae in Nummulitidae, ki so povečini tako pogostne, da so kamnotvorne.
Precej je tudi osiklov iglokožcev.
V najnižjem delu so zelo pogostne do kamnotvorne operkuline in diskocikline, medtem ko je drugih foraminifer manj.
V nekaterih nivojih Alveolinsko-numulitnega apnenca so številne litotamnije ter korale in hidrozoji.
