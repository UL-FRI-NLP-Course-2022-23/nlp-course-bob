Sicer pa je že nekaj let zaposlena v trgovini Promusica in njeno delo je v veliki meri povezano tudi s terenom.
»Najraje se ukvarjam z organizacijo, predvsem veliko pa mi pomeni občutek, da je vse na mojih ramenih.
Rada delam in če je potrebno, sem v službi tudi deset, dvanajst ur na dan, pri čemer me moti samo, da ne morem voziti avta,« pravi, hkrati pa razloži, da je to edina omejitev, ki jo zaradi epilepsije obremenjuje.
In še to ne toliko zaradi nje kot zaradi zavesti, da bi lahko v primeru, da do napada pride med vožnjo, ogrozila življenje koga drugega.
Da bo v Celju ustanovila Društvo za lepše življenje z epilepsijo, se je Mojca odločila po tem, ko je spoznala delo ljubljanske Lige proti epilepsiji, ki združuje zdravnike, znanstvenike in druge strokovnjake, ki se ukvarjajo s to boleznijo.
»Eno so strokovnjaki, ki lahko na bolezen gledajo z znanstvenega oziroma teoretičnega stališča.
Tisti, ki epilepsijo imamo, pa jo seveda doživljamo na popolnoma drug način, saj z njo živimo 24 ur na dan.
Srečujemo se s popolnoma drugačnimi težavami in tisto, kar lahko v društvu storimo, je predvsem medsebojna pomoč, druženje in pa prijateljstva, ki se med člani spletejo na tak način.«
Celjsko društvo za lepše življenje z epilepsijo danes združuje okoli 30 članov iz celotne regije, prostore ima v centru za socialno delo, uradne ure pa vsak torek od šestnajste do osemnajste ure.
»Glavni cilj druženja v okviru društva je, da si člani med seboj svetujemo ob raznih težavah, predvsem pa, da si pomagamo, kjer se le da.
Takšno sodelovanje se kaže kot uspešno; nekdo ve ali zna to, drugi nekaj drugega… ljudje, ki imajo epilepsijo, pa se ponavadi izogibajo družbe in strah jih je prijateljstev.
Zato vsake toliko časa organiziramo tudi kakšno družabno srečanje, med člani pa se je že spletlo tudi nekaj osebnih prijateljstev,« pravi Mojca, ki si želi v društvo privabiti še več članov.
»Vanj se lahko vključijo vsi, ki si želijo tako ali drugače sodelovati v društvu, in sicer ne glede na to, ali imajo epileptične napade ali ne.
Vsi smo namreč ljudje, vsi smo enaki, hkrati pa je vsak človek tako lepo napisana knjiga, da lahko že preprosto s tem, da je, nekomu polepša kakšen trenutek v življenju.
In ko se enkrat zaveš vsega tega, za to, da si v življenju srečen, sploh ni potrebno veliko.«
Še posebej, če spoznaš človeka, kot je ona.
