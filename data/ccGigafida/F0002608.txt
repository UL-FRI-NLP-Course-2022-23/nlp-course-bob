Zaničevalci vizij

Politika, če seveda politikom ne gre le za oblast in koristi pripadnikov stranke na oblasti, je dolžna oblikovati in nuditi skupnosti strategijo za prihodnost. 
Pri tem ne gre le za cilje, kajti cilje, vizije, ideale in tudi pragmatične cilje predlagajo in oblikujejo tudi drugi (umetniki, intelektualci, razne poklicne skupine, lastniki kapitala idr.); politika mora te cilje preoblikovati v večinsko sprejemljive in operativno dosegljive cilje in predlagati strategijo, kako jih doseči. 
Poglavitni cilj nacionalne skupnosti in politike, ki skupnost vodi, v normalnih okoliščinah najbrž mora biti čim višja kakovost življenja vseh članov skupnosti in skupnosti kot celote. 
Kakovost življenja pa ni več le življenjski standard, temveč tudi varnost, ustrezno naravno okolje in gospodarsko okolje, ki spodbuja vlaganja, varčevanje, dolgoročno načrtovanje ipd. 
Pomembno je tudi vprašanje primerljivosti kakovosti življenja dane skupnosti s kakovostjo življenja drugih skupnosti. 
Med ključne skupne cilje sodijo tudi obstanek in razvoj, celo razmah družbene skupnosti oziroma države; že spet v primerjavi z drugimi skupnostmi oziroma državami. 
Res je, da ta cilj rad izzove nacionalizem, vendar te zastranitve ne pomenijo, da je sam po sebi napačen, in da se mu je zategadelj treba odpovedati. 
Strateški cilj skupnosti je lahko civilizacijski razvojni skok (npr. z ravni industrijske na raven postindustrijske ali postmoderne družbe). 
Sleherna skupnost pa ima lahko in največkrat v resnici tudi ima manj daljnosežne, recimo etapne, a nič manj pomembne cilje (stopnja razvitosti in blaginje kake druge države, določena raven bruto domačega proizvoda ipd). 
Kakorkoli že, vizija skupne prihodnosti (kot strategija z jasnimi cilji) je ključna za obstoj, razvoj in kohezijo tako zapletenega sistema kot je nacionalna skupnost oziroma država. 
Takšna skupnost je in mora biti kolektivni subjekt in ta subjekt ne more obstati brez vsaj do neke mere enotne, skupne zavesti. 
Seveda pa je zelo važno, da se skupna zavest ne postavlja nad posamično, in da si skupnost ne podreja posameznika, četudi se v skrajnih zgodovinskih preizkušnjah dogaja, da se posamična zavest zavestno in po lastni volji podredi skupni zavesti in volji.

