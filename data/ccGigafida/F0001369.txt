Gospod Sokolović

Glede zastavljenih tematik je potrebno omeniti, da so se nastopajoči strinjali o spornosti samega pojma subkulture, ki naj bi že v sami besedi nosil negativen prizvok in naj bi bil v družbi tako tudi posledično sprejet. 
Mag. Muršič je poudaril, da ima v subkulturi častno mesto glasba, rock kultura, ki je najširši in najsprejemljivejši medij za mlado generacijo, iz antropološkega stališča pa je današnji subkulturni prostor, ki ga prežema glasba, nekakšen iniciacijski prostor, nadomeščujoč nekatere druge pretekle iniciacijske strukture. 
Tako lahko skozi medij in izraz glasbe teh subkulturih prostorov, razberemo neko družbeno stanje, ki je po njegovem mnenju po letu 1991, po osamosvojitvi Slovenije, precej inertno in netolerantno, za primer netolerance pa je označil »histerično reakcijo cerkve« na ovitek skupine Strelikoff. 
Poudaril je še, da bi po nekaterih študijah, ki so jih opravili v EU, država morala prispevati k razvoju subkulture (najmanj 1 klub na 10 000 ljudi) in dodal, da je kultura in subkultura v bodočem ekonomskem ustroju EU postavljena na častno mesto in je ena izmed najperspektivnejših gospodarskih panog, kar je za mnogo ljudi sicer malce smešno, pa vendar…

