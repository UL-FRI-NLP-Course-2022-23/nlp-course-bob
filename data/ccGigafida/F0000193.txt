Metka Čeligoj

Medtem ko se vrednostne razlike med Kanadčani in Američani zmanjšujejo ali celo izginjajo, pa se je razlika v bogastvu v zadnjih letih povečala. 
Vrednost kanadskega dolarja, popularno imenovanega »loonie«, vztrajno pada. 
Po raziskavi javnega mnenja kanadske televizije CBC večina Kanadčanov meni, da bi Kanada imela večjo korist, če čez približno dvajset let kot plačilno sredstvo uvede ameriški dolar. 
Ista raziskava je pokazala, da se približno polovica Kanadčanov ne čuti drugačna od Američanov. 
Še več: med seboj in prebivalci ZDA ne vidijo prav nobene razlike. 
Več kot tretjina anketiranih iz vseh desetih kanadskih provinc tudi meni, da bosta Kanada in ZDA čez četrt stoletja tvorili skupno državo z eno vlado, vojsko in davčnim sistemom.

Vendar integracija obeh severnoameriških držav ni nikjer dobila takih razsežnosti kot v gospodarstvu. 
Dnevna izmenjava blaga med državama že presega milijardo dolarjev. 
Med 300 podjetji, ki trgujejo na borzi v Torontu, sta dve tretjini tudi na seznamih ameriških borz. 
Četrtina kanadskih podjetij že zdaj svoje bilance objavlja v ameriških dolarjih, v ameriških rokah pa je že 30 odstotkov kanadskega gospodarstva. 
Kanada je torej že toliko odvisna od odločitev v ZDA, da nikogar ni presenetil podatek iz javnomnenjske raziskave, ko je 51 odstotkov Kanadčanov podprlo zamisel, da bi tudi oni volili ameriške kongresnike in senatorje.

