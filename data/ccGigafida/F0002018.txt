Državni uradniki, skupaj jih je že blizu 35 tisoč, se bodo ukvarjali s pripravo številnih zakonov, ki naj bi omogočili uresničitev Damijanovih reformnih predlogov. 
Koliko zakonskih sprememb bodo morali sproducirati, bodo v vladi šele ugotovili. 
Ob tem bo tudi Jože P. Damijan , kot je bil pred časom že njegov kolega Mićo Mrkaić , postavljen na realna, to je politična tla. 
Njegove reformne zamisli bodo namreč prevzeli politiki in ti bodo pač posvojili zamisli, ki bodo politično najmanj škodljive za nove volilne zmage zdajšnje oblasti. 
Treba bo najti pot za iskanje socialnega konsenza, predvsem s sindikati, ki so, kot se zdaj zdi, edina glasna protiutež vladi in njenim načrtom. 
Medtem pa bodo gospodarstveniki ponavljali litanije o preveliki davčni obremenitvi, ki zmanjšuje slovensko konkurenčnost, saj reforme tudi, če bo del že uzakonjen, še ne bodo učinkovale.

In navsezadnje - kaj čaka Janšo? 
Po nekaterih ocenah je menda prepričan, da je nekakšen mesija, rešitelj. 
Tisti, ki jim ni ravno najbolj ljub, pa mu pripisujejo tudi firersko vodenje države. 
Vsekakor se bo tudi Janša srečal z nekaterimi procesi, za katere ni imuna nobena oblast. 
V njegov krog so že in še bodo, podobno kot se je zgodilo LDS, prestopili povzpetniki in voluharji, med njimi je kar nekaj znanih imen iz gospodarstva, ki se bojijo za svoje fotelje ob bližnjih iztekih mandatov nadzornih svetov njihovih podjetij. 
Koliko bodo interesi tega dela slovenske družbe vplivali na vladne strateške odločitve in kateri interesi bodo prevladali - voluharski, pridobitniški, nacionalni, politični ... 
- pa bo pokazal čas.

