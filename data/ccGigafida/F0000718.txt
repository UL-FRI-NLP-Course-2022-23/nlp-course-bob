Portorož - Po večletnem poslušanju tarnanja smučarske industrije o prodajni krizi in prevelikem bremenu tekmovalnega športa tokrat Slovenski smučarski sklad razmeroma mirno pričakuje redni letni sestanek svojih članov, ki bo danes in jutri v Grand hotelu Emona v Portorožu. 
Celo nasprotno, po nadvse uspešni zimi slovenskih smučarskih reprezentantov je kar nekaj novih kandidatov med sponzorji in proizvajalci opreme. 
Zlasti na sestanku s slednjimi pričakuje direktor Tone Vogrinec precej vročo debato, saj se bodo temu nekateri starejši člani upirali. 
Tako si denimo za vstop v Slovenski smučarski sklad prizadevata proizvajalca smuči Fischer in Scott (slednji je bil doslej znan predvsem po palicah) ter proizvajalec čevljev Technica. 
»Interes sklada je, da zagotovimo čimveč opreme, saj moramo z ustanovitvijo medregijske mladinske reprezentance poskrbeti še za dodatnih 20 tekmovalcev. 
Če bodo stari člani ovirali sprejetje novih, potem moramo poskrbeti, da bodo tudi nadoknadili prispevke, ki bi jih novinci prinesli,« je napovedal veliki boj Tone Vogrinec. 
B. Š.
Cipolliniju je nagajalo ravnotežje

Novo mesto - Sedma dirka Po Sloveniji se je po pričakovanjih začela z zmago mladega madžarskega specialista za vožnjo na čas Laszla Bodrogija. 
Kolesar Mapeia je bil v 2,2 km dolgem prologu v Novem mestu hitrejši od Švicarja Christiana Weberja in obetavnega slovenskega specialista za vožnjo na kronomter Matije Kotnika.»Tovrstne preizkušnje so mi pisane na kožo, zato sem zmago tudi pričakoval,« je povedal Madžar, ki ima prave predispozicije za vožnjo na konometer. 
Pri 185 cm višine in 75 kg teže pa je pravi velikan v primerjavi z večino tekmovalcev v kolesarski karavani dirke Po Sloveniji. 
Bodrogi pa nima visokih ciljev v skupnem seštevku. 
»Vzponi mi ne dišijo preveč. 
V ekipi imamo nekaj kolesarjev, ki jim gre v klanec precej bolje kot meni, zato bom boj za rumeno majico na letošnjem slovenskem touru prepustil preostalim kolesarjem Mapeia,« povedal Bodrogi, ki je v Novem mestu slavil svojo tretjo letošnjo zmago in sedmo za mlado vrsto Mapeia. 
Čeprav je bil prvi favorit, pa madžarski konometrist ni ničesar prepustil naključju. 
Za vožnjo na čas, ki je trajala vsega dve minuti in pol, se je ogreval poldrugo uro, na koncu pa dosegel povprečje kar 55,38 km/h.

Urnik 1. etape Čatež-Radenci (198 km): Čatež (11.00, štart), Cerklje (11.19), Krško (11.42, LC), Radeče (12.26), Laško (12.50, LC), Celje (13.08, LC), Slovenske Konjice (13.44, LC), Preloge (13.55, GC), Slovenska Bistrica (14.04, LC), Lovrenc (13.40), Ptuj (14.48, LC), Jamna (15.22), Radenci (15.40, cilj).

Vito Divac

Presenečenja v Hamburgu

Na kratko

