Jana Taškar

Temeljne zahteve demonstrantov so bile takojšnje izplačilo in revalorizacija zaostalih plač, sprememba gospodarske politike, odstop Borisa Jelcina ter predčasne predsedniške in parlamentarne volitve. 
Toda kljub jezi in besu prevaranih in nad zdajšnjo oblastjo razočaranih demonstrantov so se vsi shodi končali mirno in brez izgredov. 
Nove oktobrske revolucije torej ni bilo.

Obe strani sta se zelo dobro pripravili na tokratno protestno akcijo. 
Levica in sindikati so aktivirali svoje varnostnike, da so skrbeli za red in mir v lastnih vrstah, uslužbenci ministrstva za pravosodje pa so se v minulih dneh sestali s predstavniki več kot 50 političnih organizacij v državi, zlasti s tistimi najbolj radikalnimi, in jih opozorili, naj v sredo nikar ne izzivajo nemirov.

Branko Soban

Clinton je dejal, da mora Beograd sam razglasiti premirje, povsem umakniti vojsko in posebne policijske enote iz južne srbske pokrajine ter omogočiti pripadnikom človekoljubnih organizacij prosto gibanje po Kosovu pri poskusih preprečevanja humanitarne katastrofe, če se hoče izogniti vojaškemu posredovanju Nata. 
Le-to je po besedah ameriškega predsednika še vedno »zelo resna možnost«. 
Zunanja ministrica Madeleine Albright pa je poslala pismo zunanjim ministrom članic Nata, v katerem jih poziva, naj dajo Natovim poveljnikom potrebna pooblastila za vojaško akcijo na Kosovu.

Božo Mašanović

Podgorica - Na Kosovu je bilo včeraj le navidez mirno. 
Občasno streljanje v njegovem osrednjem delu naj ne bi kazalo na obnovitev spopadov, marveč zgolj na nekakšne opozorilne rafale. 
Seveda ni bilo mogoče preveriti, ali so v zadnjih urah spet padle žrtve ter ali so se pripadniki srbske vojske in policije v resnici umaknili v vojašnice. 
Kot poročajo albanski viri, so okoli Podujeva, Mališeva in ob cesti Suva Reka-Prizren še vedno močne srbske vojaško-policijske sile. 
Novinarji tudi ne morejo preveriti, ali srbske sile še požigajo albanske hiše okoli Mališeva.

Leta 1996 so odpisali več finančnih naložb, kot je bilo čistega dobička

Ljubljana - Potop sistema Dadas in stečaj Komercialne banke Triglav sta sprožila tudi ugibanje o finančnih naložbah Petrola, predvsem v letih 1994, 1995 in 1996. 
Zaradi teh in še nekaterih drugih poslov naj bi Petrol izgubil od tri do štiri milijarde tolarjev. 
S temi vprašanji se že nekaj časa ubada tudi nadzorni svet Petrola, v poslovnih krogih pa kroži pismo s podatki, ki kažejo, da v naši monopolni naftni družbi niso vselej ravnali kot dober gospodar.

Član nadzornega sveta Petrola Stane Valant, ki je hkrati predsednik posebne komisije NS, je potrdil le, da komisija zadevo še preučuje. 
Ko bodo preiskavo končali, bodo o tem razpravljali v nadzornem svetu.

Gordana Pipan

