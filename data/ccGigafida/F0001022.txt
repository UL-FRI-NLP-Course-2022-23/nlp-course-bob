Ko govorimo o ženskah, je modro zreti proti Skandinaviji, kjer so že zdavnaj uvedli zloglasne kvote. 
Ta teden je norveški premier predstavil zeleno-rdečo vlado, kjer je večina ministric žensk. 
Kot smo pokazali na nekaj ljubljanskih primerih, ženske na vodilnih položajih sicer ne pomenijo nujno velikega vsebinskega preobrata, vendar so razmere v državah, ki so manj mačo, drugačne. 
Nova vlada na Norveškem je denimo že napovedala odpoklic vojakov iz Iraka. 
Pri nas je za zdaj videti, da tudi formalno vplivne ženske niso tako vplivne, da bi na veliko spreminjale svet, ali pa tega niti nočejo, ker jih zanima igra moči, tako kot moške, kar sicer ni nič katastrofalnega. 
New-agersko je pričakovati, da bodo ženske spremenile svet, to pa ne pomeni, da se nič ne spreminja. 
Res pa za zdaj politika in biznis pri nas ostajata mačo: skrbita predvsem zase in za nogomet, tudi če si za fasado postavita ženske in kvaliteto življenja.

