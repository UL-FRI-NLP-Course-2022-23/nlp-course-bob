Na nobenem kongresu kakšne večje slovenske politične stranke ni bilo toliko kaosa in nervoze kot na sobotnem kongresu SLS+SKD-Slovenske ljudske stranke. 
In to kljub temu, da na nobenem kongresu doslej delegati niso imeli tako malo dejanskih nalog.Pravzaprav so člani nekdanjih SLS in SKD imeli samo dve nalogi: izbrati predsednika nove združene stranke med dr. Francem Zagožnom in Lojzetom Peterletom ter izbrati ime nove stranke med Krščanska-demokratska stranka (predlog SKD) in SLS+SKD-Slovenska ljudska stranka (predlog SLS). 
Ostalo so morali samo potrditi, ker so vse dokumente v identičnih in prej usklajenih besedilih sprejeli na ločenih kongresih že dan prej. 
Pa še teh dokumentov je bilo malo - sporazum o združitvi, program in statut nove stranke ter sporazum o koaliciji Slovenija. 
Imenovanje podpredsednikov in članov organov nove stranke je bil prav tako čisti avtomatizem, saj so bili vsi izbrani že na ločenih kongresih. 
Združitveni kongres ne bi mogel imeti bolj preproste naloge. 
Treba je bilo samo nekajkrat dvigniti roko z listkom v znak strinjanja ter razdeliti, obkrožiti, pobrati in prešteti glasovnice. 
Vsak delegat je dobil tri listke. 
Na prvem je obkrožil enega od dveh kandidatov za predsednika, na drugem enega od dveh predlogov za ime stranke ter na tretjem edino ime na listku, to je dr. Andrej Bajuk. 
Iz pravno-formalnih razlogov je ta namreč moral dobiti večino glasov volivcev. 
To je vse. 
Se zdi pretežko? 
Kakorkoli že se zdi, za to je približno šeststo ljudi (glasovnic je bilo 500, po 250 na vsako stranko, a so iz vsake stranke morali pripeljati še rezervo) potrebovalo skoraj 12 ur. 
Vmes se je seveda dogajalo marsikaj zanimivega. 
Vendar bolj za zgodovino in za lažje razumevanje prihodnjih dogodkov kot za rezultat. 
Ta je, poenostavljeno rečeno, da je SLS v šahovskem jeziku, ki ga je za potrebe pojasnjevanja aktualnih političnih dogajanj vpeljal Janez Janša, »požrla« nekdanjo SKD. 
Tudi združitveni kongres je bil še najbolj podoben izčrpavajoči šahovski partiji, ki je kulminirala okoli 21. ure.

Za zaveso je Janša spremljal tudi najbolj napet del kongresa, to je sicer nenačrtovano debato glede potrditve sporazuma o koaliciji Slovenija. 
Besede, kot koalicija Slovenija, večinski sistem, avtonomnost največje stranke na Slovenskem, bojkot volitev, zavezništvo s SDS in podobno, ki so jih razpravljalci navajali tako, da je bilo povsem jasno, da o teh pojmih še zdaleč nimajo razčiščenih stališč, so debato pripeljale v popolno konfuzijo, delegate pa na rob pretepa. 
Izgledalo je, da bi se nova združena stranka prav lahko v hipu razletela zaradi tretje stranke. 
Janez Podobnik, predsedujoči, je v zmedi kar zamenjal besedo kongres z »državni zbor« in petnajst minut čez 21. uro, ko je bil položaj tako ali tako že na robu neobvladljivosti, poiskal izhod s predlogom, da bi bilo »morda najbolj prav vzeti nekaj minut odmora«.

