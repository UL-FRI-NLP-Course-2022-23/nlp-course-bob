Pariz - Francoski predsednik Jacques Chirac je ob vesti o Huseinovi klinični smrti izrazil globoko obžalovanje. 
»Samo upam lahko, da informacija ni točna,« je dejal v kratkem govoru, ki sta ga prenašali najpomembnejši francoski televizijski mreži TF1 in France 2. 
Omenil je velik prispevek kralja Huseina k mirovnim prizadevanjem, pa tudi osebno prijateljstvo z jordanskim suverenom.

Proti koncu boja proti apartheidu je črnska večina na delne kompromise belske manjšine čedalje pogosteje odgovarjala s »premalo in prepozno,« kar se je nazadnje potrdilo. 
Te besede so spet aktualne, le da jih zdaj čedalje bolj nezadovoljna večina namenja črnskim oblastem. 
Če k temu dodamo nelagodnost petmilijonske belske manjšine, sredobežne težnje v dveh od devetih provinc (burska manjšina v Transvaalu podobno kot voditelj zulujskega ljudstva Butelezi v Kva Zulu Natalu zahtevata samostojni državi) in strah pred socialno-političnimi pretresi, potem slovo karizmatičnega Nelsona Mandele ne prihaja ob pravem času. 
Osemdesetletni politik planetarnega ugleda je določil za naslednika 55-letnega podpredsednika Taba Mbekija in se namerava po volitvah sredi leta umakniti, ker je prepričan, da bo prenos oblasti miren in demokratičen; mnogi dvomijo, da bo res čisto tako.

Od našega dopisnika

