Prešernovanja na Celjskem

Vprašanje je, kaj bi se zgodilo s Prešernom, če ga ne bi po direktivi postavili na najvišje privilegirano mesto. 
Sta nova država in osvobojeni narod potrebovala kulturnega malika ali je bila kulturniška linija pri vrhuški z Josipom Vidmarjem na čelu toliko premetena, da je graditeljem novega sveta »podtaknila« frajgajsta, boema, slovenskega umetnika par exellence? 
Kakorkoli že, za eminentni narodni praznik so izbrali obletnico smrti in ne rojstva. 
Če odločitev temelji na tradiciji zadušnic, črnih maš, potem vse skupaj vleče na cerkveno izročilo, ki mu je bil Prešeren gorak. 
Če je dan izbran v metaforičnem pomenu - s fizično smrtjo pesnikove osebe doživi vstajenje njegova poezija, njegov duh - ga je razumeti kot zelo specifično slovenski defetizem, kot neke vrste nekrofilijo.

V novi državi gresta politika in kultura vse bolj vsaka sebi. 
To seveda pomeni večjo avtonomnost kulture, hkrati pa se pojavlja past nekontroliranega populizma in razpuščanje zaveze žlahtni tradiciji. 
Obstaja utopična možnost, da bo Prešernov duh razsvetlil oblast in kulturnike, da bodo tvorno sodelovali v dobro naroda. 
Obstajajo reformisti, ki zahtevajo prestavitev kulturnega praznika na 3. december, iz katerega naredijo praznovanje življenja, ljubezni in resnice v vinu. 
Najbolj realna opcija je opcija fundamentalistov, ki si bodo prisvojili kulturni praznik in ga izkoristili za gromovniške moralke, medtem ko večini ne bo mar zanj.

