Ajaccio - »Kaj šokantnega bi bilo v priznanju administrativne avtonomije Korzike, ki bi v svoji polnosti segala vse do meja možnega?« 
Te misli o najvišji možni stopnji avtonomije, ki da pritiče Korziki, ni izrekel kak zagrizeni korziški nacionalist ali celo pripadnik kake od tajnih skupin oboroženih borcev za neodvisnost, teroristov, kot jim pravi Pariz. 
Izrekel jo je, in to že leta 1921, ko je obiskal Korziko, francoski predsednik Alexandre Millerad. 
Misel, stara domala sto let, morda še najbolj prepričljivo dokazuje, da želja Korzike po večji avtonomiji pač ni od včeraj. 
Kot tudi ni od včeraj pripravljenost Francije, da ji jo da.

Razočarani nad Putinom

»Končno odločitev o tem, ali se bo pridružila Natu, bo Rusija sprejela na podlagi svojih nacionalnih interesov,« je dejal Tang Jiaxuan. 
Nekateri kitajski analitiki menijo, da se v njegovi zadržanosti skrivata nezadovoljstvo in zaskrbljenost, ker je bila LR Kitajska prepričana, da bo z novim ruskim predsednikom našla skupni jezik glede ustavitve Natovega širjenja na vzhod. 
Odločno nasprotovanje zahodnemu hegemonizmu je kitajski zunanji minister uvrstil med največje dosežke kitajske diplomacije v letu 1999 in ga poudaril kot prednostno nalogo v letošnjem letu. 
»Pritisk in konflikti, ki se nadaljujejo na Kosovu, kažejo, da je načelo nevmešavanja v notranje zadeve suverenih držav, ki je zapisano v statutu ZN, še vedno uporabno, zato upam, da se bodo ZN iz kosovske izkušnje kaj naučili,« je dejal Tang.

Danski premier Poul Nyrup Rasmussen je ob objavi vladne odločitve o referendumu dejal, da »nihče ne more dvomiti, da je evro prava stvar za Dansko«, in izrazil upanje, da se bodo Danci septembra odločili za denarno unijo. 
Dodal je, da je želel prekiniti brezplodno in prenapihnjeno javno diskusijo o datumu referenduma in spodbuditi resno vsebinsko razpravo o denarni uniji.

V Grčiji je vključitev v denarno unijo stvar nacionalnega ponosa. 
Premier Kostas Simitis je ob predložitvi uradne prošnje za uvedbo evra dejal, da se grškemu gospodarstvu - prvič v zgodovini Grčije - obeta obdobje dolgoročne stabilnosti. 
Še pred nekaj leti se Grčija ni zmogla niti približati zahtevanim finančnim in gospodarskim merilom za uvedbo evra, vendar ji je - po mnenju grške vlade - uspelo vse nadomestiti; tako zdaj pričakuje, da se bo denarni uniji pridružila že januarja 2002.

Tako se prav lahko zgodi, da bo v začetku leta 2002, ko bodo nacionalne valute držav članic ukinjene, Velika Britanija edina članica Unije, ki bo ostala zunaj območja evra. 
Finančni minister Gordon Brown je v četrtek predstavil novelo načrta, po katerem se bo Britanija pripravljala za članstvo v denarni uniji, ne da bi se zavezala, da bo to tudi storila. 
Le če bi preverjanje pokazalo, da bi bila vključitev v denarno unijo dobra z vseh zornih kotov, bi vlada pripravila referendum o priključitvi, predvidoma leta 2003. 
Britanska javnost evru pretežno nasprotuje, proti pa so tudi opozicijski konservativci.

Oslo - Norveški premier Kjell Magne Bondevik (na fotografiji) je kralju Haraldu izročil odstopno izjavo, potem ko so laburisti in konservativci v četrtek zvečer premagali njegovo sredinsko koalicijo na glasovanju o gradnji plinskih elektrarn. 
Za novega premiera je predlagal Jensa Stoltenberga, nekdanjega ministra za finance in energetiko ter voditelja laburistov, največje stranke v parlamentu. 
Bondevikova tristrankarska sredinska vlada, ki je imela v 165-sedežnem parlamentu le 42 poslancev, je nasprotovala zahtevam opozicije po gradnji prvih elektrarn na zemeljski plin, češ da bi se tako povečalo onesnaževanje; Norveška je doslej skoraj vso elektriko pridobivala s hidroelektrarnami. 
Stoltenberg je vztrajal, da se lahko le tako izognejo kupovanju elektrike iz danskih in poljskih termoelektrarn. 
Napovedana gradnja prvih elektrarn na fosilna goriva je na Norveškem že zbudila odločno nasprotovanje okoljevarstvenikov, mediji pa so pohvalili Bondevikovo nepopustljivost in odločnost, čeprav je vedel, da ga lahko staneta položaja. 
Prihod laburistov na oblast ne bo močno spremenil norveške politike, saj imajo kljub vplivu samo 65 poslancev. 
Stoltenberg je že izjavil, da kot novi premier ne misli spreminjati državnega proračuna. 
Najverjetneje se pred volitvami ne bo lotil niti spornega vprašanja o pridružitvi Evropski uniji, potem ko so laburisti kot zagovorniki enotne Evrope doživeli poraz na referendumu o vstopu v Unijo leta 1994.

