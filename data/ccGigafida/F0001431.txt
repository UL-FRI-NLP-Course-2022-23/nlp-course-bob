In zdaj s takim delom nadaljujete tu?

Telban: Seveda ne, saj je socialna in kulturna antropologija humanistična in družboslovna veda. 
Zato je okoli nje veliko politično obarvanih prepirov. 
Osebno menim, da je še veliko posameznikov s področja družboslovja in humanistike, ki so še vedno ujeti v tisto vzhodno- in srednjeevropsko miselnost in tradicijo, kjer ni bilo tistega pretoka idej, kot se za univerzo, raziskovalne inštitute in znanost na splošno spodobi. 
To je njihov habitus, iz katerega ne vidijo ven, niti od zunaj vanj. 
Zato je koristno, da bi znanstveniki in raziskovalci že doktorirali mednarodno in bi po doktoratih hodili na druge univerze.

Stančič: Čeprav sem dejal, da mora biti znanost mednarodna, pa mora imeti slovenska znanost vendarle svojo politiko. 
To pomeni, da bi se morala odločiti, katere veje ali področja naj bi imela prioriteto in bi bilo treba vanje dodatno vlagati, in katera so področja, na katerih bi lahko imela Slovenija primerjalne prednosti. 
Preprosto povedano, pogrešam strategijo, kam in kako naprej s slovensko znanostjo. 
Občutek imam namreč, da se pri nas nekako nekritično sledi dogajanju v Evropski uniji, kjer se pišejo prednostni programi raziskav.

Kako pa je pri nas zaznaven »sindrom« uporabnosti ved?

Telban: Različne ravni so vedno obstajale in bodo obstajale. 
Prav tako je zelo težko posploševati, ker imaš na vsakem področju posameznike, ki so kvalitetni. 
Pristojno ministrstvo je na primer pri nas postavilo zahtevo predvsem po kvantiteti. 
Tako delajo tudi v Ameriki, posledica tega pa je, da je veliko tamkajšnjih člankov na področju socialne in kulturne antropologije zelo pod povprečjem. 
Po mojem bi morali v večji meri upoštevati kvaliteto in za odgovorne in vodilne položaje še mnoge druge stvari, kot na primer, koliko denarja je za svoje projekte posamezniku uspelo dobiti ne le doma, temveč tudi iz tujine.

