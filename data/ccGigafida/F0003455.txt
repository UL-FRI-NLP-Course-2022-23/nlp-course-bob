Prav neverjetno je, kako so nekateri naši politiki neobremenjeni z odgovornostjo. 
Recimo minister Gaber . 
Vrsto let je (so)odgovoren za slovensko šolstvo oziroma se z njim ukvarja, pa o zadevah, ki so za njegov resor še kako pomembne, sploh nima mnenja oziroma stališča. 
Če ga vprašaš, kakšno je njegovo stališče do zdaj že zelo razvpitih bakanalij na Fakulteti za organizacijske vede, se skrije za pojmom avtonomije univerze. 
Pošljemo mu film, ki kaže, kako se kranjska profesorska združba podi po Kanadi in drugih državah na davkoplačevalske stroške, on ne bev ne mev. 
Stališča nima, avtonomija univerze, pač.

Minister (profesor) Gaber je še kako (so)odgovoren za dogodke, ki so postali stalnica v našem visokem šolstvu. 
Kranjske orgije so le eden od pojavov, ki so posledica nepojmljive ležernosti pri poslovanju nekaterih visokošolskih ustanov - vsa čast izjemam. 
Ležernost je dopuščala, da profesorji na visokih šolah in tudi pedagogi na najrazličnejših državnih zavodih poslujejo prek najrazličnejših obvodnih podjetij, ustanov in načinov, prek katerih si izplačujejo to, za kar menijo, da so pri svojih normalnih plačah prikrajšani. 
In država to privatizacijo prek teh in onih inštitutov in podjetij, privatizacijo, ki se nedopustno meša z davkoplačevalskim denarjem oziroma premoženjem, pridno tolerira.

Epizoda s plačami in honorarji za profesorje s kranjske Sorbone oziroma razmere v visokem šolstvu me spominjajo na dogodek pred nekaj leti. 
Šlo je za plače menedžerjev v državnih bankah. 
Vlada je namreč omejila plače menedžerjev v državnih bankah tako, da jih je vezala na plače ministrov. 
Neumnost, saj so tudi v devetdesetih letih državne banke bile izpostavljene trgu. 
A namesto da bi se politiki, ki so menili, da takšna regulacija ni primerna, in predvsem bankirji pošteno postavili za svoje interese, so se raje pod mizo zmenili tako, da naj se, kot nam je pred nekaj časa povedal visoki bančni menedžer, bankirji pač znajdejo. 
In znašli so se tako, da so si izplačevali visoke zneske recimo v Frankfurtu. 
Pogovor, kako naj se bankirji znajdejo, je potekal med Markom Voljčem , tedanjim prvim človekom NLB , Igorjem Bavčarjem , tedaj ministrom in zdaj prvim človekom Istrabenza , in Tonetom Ropom , tedanjim ministrom, ki je zdaj predsednik vlade.

