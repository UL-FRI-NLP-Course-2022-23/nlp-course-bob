Nova zaveza zaradi Kristusove ljubezenske revolucije, prodora v človekovo subjektivno dušo in posledičnega odpuščanja grehov ni več tako odločna pri zatiranju nedovoljenega spolnega vedenja. 
Posledica take neodločnosti (ob nespremenjenih spolnih prepovedih) je morda pojav, da je krščanstvo po zgledu lisice in kislega grozdja začelo postopoma (in nerealistično) zanikovati moč erotike. 
Sv. Avguštin na primer v številnih delih izraža prepričanje, da je moč Boga tako velika in absolutna, da človek po svoji naravi ne more drugega kot jo sprejemati, kajti nikjer ni naravne sile, ki bi lahko človeka odvrnila od Boga. 
Kljub temu pa je vsakdanja praksa kazala, da ljudje (no ja, takrat so kot ljudje bolj šteli moški) niso bili tako duhovni, sveti in dobrotljivi, kot bi morali biti; zlasti spolnost in erotika sta jih pogosto tako prevzela, da je Bog nanje vplival mnogo manj, kot bi bilo to nujno glede na teološke teorije o njegovem vsemogočnem vplivu. 
Rešitev iz teh nelogičnosti je bila srednjeveško poudarjanje hudiča, ki naj bi s svojim nadnaravnim in nenaravnim delovanjem zmedel ljudi, da so postali nepozorni, zasvojeni s posvetnimi užitki, brezbožni, brezumni. 
Ker je eden glavnih razlogov moškega brezumja tičal v erotični obsedenosti zaradi te ali one ženske, je bilo logično, da hudič svoje zle namene uresničuje predvsem prek žensk. 
Tako so teologi kmalu spravili skupaj hudiča in ženske in iz tega so nastale čarovnice.

Bistvo pohote je, da človek erotike ne uporablja iz čustvenega interesa do partnerja, pač pa iz erotike naredi nekaj, kar naj bi prekrivalo njegove notranje bolečine in mu mašilo čustvene praznine. 
S tem je erotika porabljena in izrabljena za nekaj povsem tretjega in na ta način je človekova spolnost vedno manj erotika in vedno bolj neobčutljivo kravje pehanje, samodokazovanje in demonstriranje. 
Simbol pohote - krava - izraža po eni strani skrajno razgaljenost in spolno eksplicitnost, po drugi strani prav ta spolnost sama sebe zanikuje z neerotično okornostjo in neodzivnostjo.

