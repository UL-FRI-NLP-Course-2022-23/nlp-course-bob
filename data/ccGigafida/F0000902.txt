Politiki vabijo po hišah in lokalih

Precejšnje presenečenje je tudi pojavljanje Demokratične stranke upokojencev Slovenije (DeSUS) v trebanjski občini, sicer ne s popolnimi listami kandidatov za svetnike v vseh volilnih enotah, zato pa celo s svojim kandidatom za župana. 
To je inženir organizacije dela Janez Anton Kovačič iz mirenske Dane, ki zase pravi, da je tik pred penzijo, njegov moto pa da je "pravična (poraz)delitev denarja, vseh dobrin v Sloveniji, ne samo tistih, ki so jih ustvarili upokojenci, ampak vsi delavci". 
Medtem ko je kandidat DeSUS za trebanjskega župana dobro znan ne le Mirenčanom, pa je bil tudi za nas popolna neznanka kandidat SKD za župana Janez Smolič. 
Ne pozna ga niti poslanec Alojzij Metelko, kandidat SLS za župana, čeprav je med dolgoletnim delom v trebanjski zadrugi obredel vse zaselke v trebanjski občini. 
Po petkovi občinski skupščini v Trebnjem je predsednik OO SKD Franc Smolič povedal, da gre za krajana Vrhtrebnjega, ki že vrsto let dela na PTT v Ljubljani. 
Janez Smolič, ki smo ga naključno spoznali preteklo soboto na Čatežu, je povedal, da se bo zavzemal za napredek vasi in obrti.

