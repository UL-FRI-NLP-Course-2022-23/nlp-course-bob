Izvolitev dr. Pavleta Zgage za ministra za šolstvo in šport na včerajšnji parlamentarni seji ni bila presenetljiva. 
Vnaprej pričakovana je bila zlasti po njegovi zelo uspeli predstavitvi pred dvema dnevoma v matičnem parlamentarnem odboru za kulturo, šolstvo in šport. 
Ta ga je le z enim glasom proti kljub različni strankarski pripadnosti svojih članov - in torej tudi različno razmišljajočih glede nekaterih vprašanj šolstva - potrdil kot primernega kandidata za ministra. 
Tolikšno število pozitivnih glasov onih, ki se z različnih strankarskih pozicij v državnem zboru podrobneje ukvarjajo s šolskim področjem, kaže, da so ga presojali kot strokovnjaka in ne kot politika, da so si torej na čelu tega za državo pomembnega resorja želeli predvsem človeka, ki se bo naslanjal predvsem na stroko.

Ljubljana - V neobljudeni hiši oziroma garaži na Litijski cesti v Ljubljani so kriminalisti našli truplo umorjene Danijele Mišica, ki so jo sorodniki pogrešali že od sredine lanskega leta. 
Čeprav so bili ljubljanski kriminalisti na četrtkovi tiskovni konferenci bolj redkobesedni, smo zvedeli, da je eden od osumljenih že za zapahi. 
Nedvomno je bila Danijela Mišica umorjena in skrita v garaži, v jašku pod parkiranim avtomobilom. 
Kriminalisti so več mesecev zbirali podrobnosti v široko zastavljeni preiskavi in ta še zdaleč ni končana. 
Več na 13. strani. 
C. R.

Naša država je za zdaj ponudila sodelovanje na treh pomembnih področjih: obramba človekovih pravic etničnih manjšin, razvoj srednjih in majhnih podjetij ter demontaža min. 
Ker pa uživamo pomembno zaupanje tamkajšnjih ljudi, se obeta razširitev na izobraževalno področje s tako imenovanim usposabljanjem sposobnih ljudi iz regije za zahtevne menedžerske in druge posle, potem na zdravstveno področje in morda še kam. 
Zdaj gre za to, da od splošnih ponudb čim prej preidemo h konkretnim programom - od organizacije in financiranja do učinkovite izvedbe, kot pravi član slovenske delegacije in minister za ekonomske odnose s tujino Marjan Senjur. 
Kajti pokrovitelji konference so ob podpori Združenih držav Amerike uvideli, da je gospodarski razvoj regije neposredno povezan s politično stabilnostjo in trajnim mirom, brez katerega ne more nobena država tega območja in zunaj njega. 
Več na 7. strani.

