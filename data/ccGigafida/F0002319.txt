Notranja zunanja politika

Verjetno se prenekateremu Slovencu zdi pretiravanje, da bi mogle neurejene dvostranske teme preprečiti pridruževanje Evropski uniji, vendar se zdaj že dogaja, da slovenskim veleposlanikom v Bruslju zastavljajo nadležna vprašanja. 
Na primer, kako bo Slovenija branila svojo nedefinirano južno mejo. 
Povedano je zaušnica zlasti tisti koalicijski partnerici, ki nas nenehno pita z razlagami, da je potrebnost določitve meje namišljena in da zunanjih razlogov ni. 
Kaže, da je zunanjepolitično obzorje ljudske stranke zares tako omejeno, da ne dojema najosnovnejših načel sodobne mednarodne skupnosti; med drugim, da danes pač ni mogoče spreminjati meja drugače kot z dogovorom.

Vse od obiska ministra Frleca na Dunaju opozicijo in ljudski del vlade spet obseda skrb za kulturni sporazum. 
Določena mera bojazni je bila na slovenski strani v podtonu prisotna stalno, odkar je pred dvema letoma vprašanje 'Nemcev' v Sloveniji planilo na površje, kar je glede na travmatične izkušnje v odnosih s sosednjimi državami razumljivo. 
A brž ko je nastal vtis, da bi bilo mogoče avstrijski interes dovolj elegantno zadovoljiti, je prevladala domača lokalna logika, slepa za iskanje rešitev v civiliziranem duhu in v skladu z evropskimi merili ter nezmožna dojeti, da ne gre za podrejanje Avstrijcem, temveč za tisto, kar bi bilo treba zaradi Evrope prej ali slej urediti.

