# NA ONI STRANI ZAKONA: Agenti udarijo drugič

# DOST MAMO: Fronta za osvoboditev

# SVINČENI VOJAK: Vojska v protiofenzivi

86 Božidar Todorovič, prevajalec 

87 Ingo Paš, odvetnik

# NAKLONJENOST DO HUDIČA: Iskanje novih zaveznikov

# MOŽ, KI JE PREVEČ VEDEL: Odbor se dokoplje do slike ozadja

104 Aleksander Ravnikar, podpredsednik skupščine SRS, predsednik komisije

109 Nada Kirn-Špolar, članica vodstva RK ZSMS 

116 Dušan Šinigoj, predsednik izvršnega sveta 

125 Pavle Čelik, načelnik inšpektorata milice

DSP: Društvo slovenskih pisateljev

TOZD: Temeljna organizacija združenega dela

In, seveda, tudi Nataši se moram zahvaliti.

Govorice o noči dolgih nožev, na Kučanovem stenogramu temelječa ugibanja, da se slovenski alternativi obeta serija aretacij, so se po umiku članka še bolj razbohotile. 
Govorilo se je, da naj bi zaprli okrog 500 ljudi, predvsem publicistov iz kroga Mladine in Nove revije. 
Poimenski seznam za aretacijo naj bi bil že pripravljen, širile pa so se tudi govorice, da je nekaj ljudi spisek videlo - kasneje se je izkazalo, da noben od domnevnih očividcev seznama ni videl.

Posebno pozornost je Kučan namenil še vprašanjem boja za oblast - že sekretar Ertl je pred njim sodelavcem pojasnil, da na naslednje volitve ne morejo tako nepripravljeni. 
»Moramo se zavedati, da volitve niso kak demokratičen cirkus, ampak v teh pogojih, ko iščemo resnično tiste ljudi, ki bi lahko nekaj prispevali za to, da se začno stvari pozitivno odvijati, je to še kako resna zadeva,« je članom razširjenega kolegija RSNZ dopovedoval republiški sekretar. 
Kučan pa je za njim nastopil s sociološko analizo, ki ugotavlja, da so se kanali socialne in politične promocije za mladež zaprli, zato se 30-letniki v boju za oblast organizirajo v drugi strukturi. 
»Tale Janšev program druge mladinske organizacije in kmečka stranka oz. kmečka mladinska stranka, to je to.« 

Služba državne varnosti je za obisk hitro izvedela. 
Nekaj mesecev kasneje so uradniki notranjega ministrstva razlagali, da so se za »operativno spremljanje« Janeza Janše odločili ravno zaradi obiska v Gorici. 
Pretveza uradnikov notranjega ministrstva ni bila najbolj globokoumna, ker se je takoj zastavilo vprašanje, zakaj je SDV nadzorovala samo Janšo, ne pa tudi Bavčarja. 
Dva tedna po obisku v Gorici, natančneje, 27. aprila, na Dan Osvobodilne fronte, so uslužbenci SDV na skrivaj vstopili v prostore podjetja Mikro Ada, kjer je delalo kar nekaj »operativno zanimivih« oseb. 
Na »top listi« je bil gotovo najvišje uvrščen Marko Hren, mirovnik z dobrimi zvezami v tujini. 
Tudi Igor Omerza zaradi radikalnih stališč in zvez s t.i. »4. internacionalo« za SDV ni bil nepomemben. 
Janez Janša je na seznamu oseb, »zanimivih« za službo državne varnosti, sodil med kandidate za prvo ligo - tam so kraljevali dr. France Bučar, dr. Ivan Urbančič, dr. Dimitrij Rupel, Spomenka in dr. Tine Hribar, Alenka Puhar, dr. Rastko Močnik, Tomaž Mastnak in, denimo, Marko Hren. 
Ker je Hren pred računalniki večkrat preždel celo noč - ob večerih je pisal mirovniške dokumente -, so bile tajne hišne preiskave v Mikro Adi zapleten posel. 
Sicer je na Mikro Adi pogosto zazvonil telefon, ko pa so dvignili slušalko, na drugi strani ni bilo nikogar. 
Zaradi tega so na Mikro Adi sklepali, da nekdo preverja, ali je še kdo v prostorih računalniške firme. 

Svet za varstvo ustavne ureditve se je hitro sestal in naročil službi državne varnosti, naj ugotovi, kje »curlja«. 
SDV se je, da bi ugotovila, kako je duh »Noči dolgih nožev« ušel iz steklenice, takoj lotila obdelave terena. 
Del partijskega vodstva je bil zaradi kroženja stenograma v zadregi, zato je eden od višjih partijskih uradnikov dobil nalogo, naj izve, kakšna verzija dokumenta kroži na »črnem trgu informacij«. 
Na FSPN, kjer je bila koncentracija tajnega partijskega stenograma med učitelji zelo visoka, je diskretno in nervozno spraševal, ali na krožečem dokumentu pišejo z roko napisane besede »pro domo sua«, torej »za svoj dom«, sebi v prid. 
Beograjske stenografke so namreč Kučanov latinski uvod razumele napak, češ da bo Kučan kolegom v predsedstvu zveznega CK-ja govoril o »problemih SLO«. 
Kučan je med avtorizacijo »probleme SLO« prečrtal in lastnoročno napisal »pro domo sua«. 
Podatek, da kroži avtorizirana verzija »Kučanovega magnetograma«, na kateri so že na prvi strani sledovi prepoznavnega Kučanovega rokopisa, ni bil nepomemben.

# NADZOROVANI, KONTROLIRANI, SVODOBNI: Tajni agenti z roko v roki

Ob prihodu agentov SDV in kriminalistov je Janša od organov zahteval, da bi pri hišni preiskavi prisostvoval odvetnik Drago Demšar, vendar uslužbenci SDV tega niso dovolili, zato so priče poiskali med sosedi. 
Na Gornjem trgu itak niso nameravali izgubljati dragocenega časa. 
Del ekipe je sicer ostal v stanovanju, da bi končali začeti posel, glavnina pa je z Janšo vred krenila proti centru mesta, na Cankarjevo ulico, kjer je v atriju sredi starih in visokih stavb stala pritlična montažna hiška s pisarnami računalniškega podjetja Mikro Ada. 
Podjetje se je ukvarjalo predvsem s trženjem programske opreme, jedro firme pa so na začetku sestavljali direktor Igor Omerza, Janez Janša in Marko Hren. 
Ob prostem času je firma služila kot infrastrukturna baza za dejavnost mirovnikov in drugih oporečnikov.

Vrhov slovenske politike tistega dne ni bilo v Ljubljani. 
V Beogradu so se udeležili partijske konference, zadnje velike federalne partijske prireditve, ki se je končala normalno. 
785 delegatov iz vse Jugoslavije je 53 ur diskutiralo, kako naj si ZK okrepi vodilno idejnopolitično vlogo. 
Pri sklepih so bili delegati enotni. 
Le eden je bil proti, štirje pa so bili vzdržani ... 
31. maja ob 21. uri je Boško Krunić seanso končal, pred tem pa je pleteničil o štabnem organiziranju in o tem, kako je treba brez odlašanja v spremembe. 
Na samem začetku plenarnega zasedanja konference pa je Ljubo Varošlija, izvršni sekretar zveznega partijskega centralnega komiteja, razlagal, kakšne pobude in vprašanja je prejela konferenca. 
Med drugim se je obregnil tudi ob odprto pismo, ki je na konferenco prišlo iz Ljubljane, v njem pa je skupina 22 komunistov konferenco spraševala, kaj je z govoricami o udaru in aretacijah. 
Zvezno partijsko predsedstvo je preko Varošlije javnosti sporočilo, da so te govorice neutemeljene in da govorice predstavljajo politično spletko. 
Ko se je 31. maj prevesil v 1. junij, okrog polnoči, se je novica o aretaciji Janeza Janše že razširila tudi v kuloarjih pravkar končane zvezne partijske konference. 
Vika Potočnik, delegatka ZSMS v zvezni skupščini, je zvečer iz Ljubljane telefonirala v Beograd, na prizorišče konference ZKJ. 
Posrečilo se ji je, da je našla Boža Kovača, glavnega urednika Dela. 
Razložila mu je, kaj se dogaja, Božo Kovač pa je novico prinesel na prizorišče konference in z njo seznanil tudi Milana Kučana. 
»Zakaj ravno na dan, ko se je končala konferenca? 
In to z za nas ugodnim rezultatom,« se je kasneje spraševal Kučan. 
Kučan je o novici obvestil Staneta Dolanca. 

Uredništvo Literature-Problemov v sestavi Jani Vrik, Vid Snoj, Andrej Blatnik, Jaša Zlobec in Marko Juvan je ob protestu apeliralo na razumno ravnanje državnih organov in družbenih ustanov. 
Na uredništvu Nove revije so se zbrali France Bučar, Alenka Puhar, Spomenka Hribar, Tine Hribar, Boris A. Novak, Jože Snoj, Veno Taufer in Marko Uršič ter napisali izjavo, v kateri so ugotavljali, da so se »uslužbenci UNZ zanimali izključno za besede - zapisane, natipkane, natisnjene. 
(...) 
Ali si to dejanje kljub vsem uradnim zanikanjem lahko razlagamo kot začetek aretacij v Sloveniji? 
Janez Janša nam je znan kot pošten in angažiran intelektualec. 
Njegovo aretacijo občutimo kot akt zastraševanja in torej kot kršitev ene temeljnih svoboščin: svobode od strahu.« 
Dan kasneje so avtorji izjave, recimo Alenka Puhar ter Spomenka in Tine Hribar dežurali v predverju Linhartove dvorane Cankarjevega doma in zbirali podpise ljudi, ki so prišli na Zbor kulturnih delavcev. 
Ročno so pod izjavo zbrali 88 podpisov kulturnikov in družboslovcev. 
Na predlog Rudija Šelige, predsednika DSP, pa jo je z aklamacijo sprejel celoten Zbor kulturnih delavcev. 

Odbor se je zavezal še, da se bo seznanil s primerom Ivana Borštnerja. 
Sicer pa zadevi »Borštner« v ustanovnem dokumentu niso namenili kakšne posebne pozornosti. 
In tudi sicer se praktično nikomur ni sanjalo, kdo je Ivan Borštner in kaj se mu je zgodilo.

Tudi Beograd se je spet oglasil. 
Odbor za svobodo misli in izražanja, pri katerem so sodelovali, denimo, Dobrica Ćosić, Kosta Čavoški in Neca Jovanov, se je pridružil protestom slovenske javnosti in ponovil že zlajnane zahteve. 
Pavluško Imširović, beograjski prevajalec in član šesterice, ki so ji sodili leta 1984 na proslulem Beograjskem procesu, eni večjih policijsko-pravosodnih polomij, je sporočil, da je šesterica iniciirala peticijo predsedstvu SFRJ in skupščini SFRJ, podpisalo pa jo je okrog sto intelektualcev, predvsem udeležencev študentskega gibanja iz leta 1968. 
Imširović je svoje poročilo končal z besedami: »Narediti moramo vse, kar je v naši moči, da obranimo Janeza Janšo in pridobitve demokratične mobilizacije, demokratskega gibanja v Jugoslaviji in Sloveniji.«

Igor Ž. Žagar, sekretar osnovne organizacije ZK Inštituta za sociologijo, se je lotil pisanja izjave. 
Ob kriznih situacijah se je partijska celica Inštituta vedno oglasija, tokrat pa je bila izjava nekoliko daljša. 
»Milan Kučan ne vidi ali pa iz taktičnih razlogov noče videti, zakaj se s tako ostrino postavlja v ospredje vprašanje JLA in SLO ter domnevnih napadov na ti instituciji,« je 6. junija zapisal sekretar Žagar ter nadaljeval: » ... 
Dejstvo (je), da v Jugoslaviji, predvsem pa v ZKJ, poteka neskrupulozen boj za oblast, boj, v katerem JLA ne pomeni najmanjše postavke. 
Ne kaže zlahka pozabiti izjave predsednika ZIS Branka Mikulića novinarjem Spiegla, da 'bomo' obstoječi red branili z vsemi sredstvi, torej tudi z armado.« 
Kučan naj ne bi videl oz. zaradi taktičnih razlogov želel videti, da hočejo »te ali one politične grupacije v Jugoslaviji oborožene sile uporabiti v boju za oblast, z argumentacijo seveda, da gre za socializem, njegove temelje in podobne svete stvari.« 
Zato je osnovna organizacija ZKS Inštituta za sociologijo pozvala predsednika CK ZKS Kučana, naj pojasni svoja stališča na znameniti seji z dne 29. marca 1988, ki je dobila delovni naziv »Noč dolgih nožev«. 
Komunisti iz Inštituta za sociologijo so ob tem najavili, da se bodo zaradi molka in nedejavnosti partijskega vodstva obrnili neposredno na druge partijske celice, da bi tako vzpostavili skupno demokratično fronto komunistov. 
Izjavo so namreč sprejeli tik preden je uradno sporočilo objavilo tudi predsedstvo CK ZKS.

Tako kot se do priprtih nista pribila Zlobec in Mikeln, sta tudi soproga in sestra Janeza Janše v ponedeljek zjutraj po devetdesetih minutah čakanja prišli le do preiskovalnega sodnika Ranića. 
Ta jima je povedal, da so obiski ob sredah in da to sredo zaradi zaslišanj, ki še trajajo, z obiskom najbrž ne bo nič. 
Je pa priprtim dovoljeno pisati in pošiljati pakete, je dodal.

»Razloga za pripor jaz ne poznam,« je odvrnila Manca Košir. 
In nadaljevala: »Kdo je tisti, ki da policiji povelje, da stori, kar je storila?« 

Manca Košir pa je zavrtala z bistvenim vprašanjem: »Ne. 
On odgovarja na to vprašanje takole: 'Niso pomembne osebe, zato pustimo osebe ...' 
Mene pa zanimajo institucije. 
Da bom vedela, v kakšni državi živim. 
Katere institucije so tiste, ki dajejo naši policiji taka povelja? 
Iz tega njegovega odgovora jaz nisem nič razbrala ... 
Mogoče je kdo razbral ... 
Jaz nisem.« 
Predsednik je za hip umolknil in odgovoril: »Prosil bi vas, da to pazljivo preberete. 
Sam sem ob pazljivem branju popolnoma jasno razbral, kdo je v tem primeru dal nalog in ko sem to bral, sem prav tako smatral, da je ta, ki je dal nalog, postopal zakonito.« 
S predsednikovo obljubo, da je rebus, skrit v ministrovem intervjuju, rešljiv, sta se delegacija Odbora in izkušeni diplomat Janez Stanovnik razšla.

Dan kasneje, v petek, 10. junija, je pripoved Mojce Borštner med sestankom Odbora za varstvo človekovih pravic analiziral Viktor Blažič. 
Na zasedanju, ki je potekalo v Kapelici na Kersnikovi 4, je opozoril na medijsko prevaro, ki jo je zakuhalo vodstvo organov za notranje zadeve. 
Vest o Borštnerjevi aretaciji je bila objavljena šele tri dni po dogodku. 
»Republiški sekretar za notranje zadeve je zadevo prikazal, kot da so med Janševo aretacijo našli tisti dokument, potem pa so za strokovno mnenje vprašali komando LAO. 
V resnici pa so stvari tekle sinhronizirano! 
Šlo je za vnaprej dogovorjeno akcijo obeh policij, civilne in vojaške. 
Borštnerja je namreč prijela vojaška policija.« 
Potem se je Blažič vprašal: »Tisti, ki je napisal ovadbo, je moral zelo dobro poznati ta dokument. 
Moral je poznati stopnjo nevarnosti, da se mu je sploh zdelo potrebno podati ovadbo. 
Lahko torej sklepamo, od kod je prišla ta ovadba. 
In da je bila ta ekspertiza, o kateri je govoril Ertl in ki naj bi bila podana naknadno, v resnici podana veliko prej.« 
Ob Blažičevih sklepanjih je v dvorani zašumelo. 
Njegova širokopotezna rekonstrukcija je bila kljub temu, da nekateri bistveni podatki še niso bili znani, precej točna. 
»Tukaj vidimo to premoč vojaške policije. 
Vse to govori o široki razprostranjenosti delovanja vojaške policije v civilnem sektorju.« 
Potem je opozoril še na sveže objavljen Ribičičev aforizem o družbi in KOS-u ter analizo končal z opisom preiskave pri Borštnerju: »Ob aretaciji so posebaj izvlekli Novo revijo in vprašali: 'Ivane, šta ti je to?' 
On pa je rekel, da ne ve. 
Za njih je posest 57. številke Nove revije kriminalno dejanje, za takega človeka, kot je Ivan Borštner, pa je to nekaj čisto normalnega. 
Ivan Borštner je izstopil iz ZK iz protesta zoper žalitev Prešernove Zdravljice,« je članom Odbora razložil Blažič. 
Enega od zveznih mladinskih aparačikov je namreč zmotilo omenjanje Boga v verzih: »Bog našo nam deželo, Bog živi ves slovenski svet ...« 
Zato je aparačik nasprotoval temu, da bi štafeta mladosti pred odhodom na pot poslušala Zdravljico ...

Kapelico je zagrinjal mrak, saj se je bližala deveta ura. 
Odbor je bil ustanovljen pred tednom dni. 
Bavčar se je lotil opisa širine gibanja. 
»Odbor šteje 7.000 posameznikov. 
Pristopilo je 200 kolektivnih podpisnikov. 
Lahko bi si privoščil drzno izjavo,« je pohitel, »da gre v tem primeru za plebiscitarno odločanje demokratične javnosti, kar nas vse skupaj, ki delujemo v tem gibanju, posebej zavezuje k odgovornemu ravnanju.« 
Kaj torej storiti? 
Razbiti šipe? 
Prestaviti »v drugo«, kot je po šofersko predlagal Srečo Kirn? 
Demonstrirati? 
Oglasil se je France Tomšič, sindikalist iz Litostroja: »Delavci na splošno vas zelo podpirajo. 
Seveda pa je treba biti realist. 
Kaj lahko mi tu naredimo? 
Mi tukaj - 200 nas je - čisto nič. 
Lahko nas vse pozaprejo, na hitro. 
Če pa bomo imeli za sabo delavstvo, nas ne bodo mogli. 
Tole tu je že na nek način opozicija. 
Mi se lahko vsak trenutek preimenujemo v, recimo, Demokratično akcijo.« 
V nadaljevanju je obudil idejo o ustanovitvi socialdemokratske stranke, s katero se je oglasil decembra 1987, končal pa je s predlogom, da bi sklicali generalni štrajk: »Pol ure bo popolnoma dovolj. 
Škode ne bi bilo nobene, demonstracija bi bila pa ogromna. 
Odbor bo tisti, ki bo odločal, ali štrajkati ali ne.« 
Sprejeti je bilo treba odločitev. 
Srečo Kirn je začel govoriti o zborovanju Solidarnosti, ki se je v hali Tivoli zgodilo po vojaškem puču na Poljskem. 
Rock koncert. 
Nekaj, kar od obiskovalcev ne bo zahtevalo pretiranega poguma. 
Igor Vidmar je vztrajal, da mora Odbor organizirati prireditev na prostem. 
Dan kasneje, v soboto, je Rastko Močnik medije obvestil, da bo Odbor 21. junija organiziral »Kulturni miting«. 
Datum prireditve ni bil izbran po naključju. 
22. junija, dan po mitingu, naj bi slovenska skupščina odločala, ali bo razpisala referendum o ustavnih dopolnilih. 

Mobilizacijsko stanje, o katerem so govorili na enem od prvih sestankov Odbora, je zajelo vse pore družbe. 
Krajevna skupnost Braslovče je svojo slovesno sejo izrabila za pisanje protesta. 
Krajevna skupnost Dolž, ki stoji med Novim mestom in Trdinovim vrhom, in krajevna skupnost Portorož sta protestirali. 
Gibanju se je pridružil Center klubov OZN Slovenije. 
Mladinski odbor Slovenske kulturno-gospodarske zveze iz Trsta se je zavzel za demokratično rast celotne slovenske družbe. 
Društvo novinarjev Slovenije in aktivi novinarjev po terenu so podprli delo Odbora. 

Ljubljanski vojaški tožilec Živko Mazić je bil bolje pripravljen od poklicnih mladincev iz federalnega nivoja. 
Tako kot Lazanski je tudi Mazić pripovedoval, da tisti, ki kritizirajo vojsko in vojaška sodišča, nimajo pojma. 
»Po najnovejših določilih je pogoj strokovnosti za predsednike vojaških sodišč in za vojaške tožilce mnogo strožji (od civilnih sodišč; op.p.). 
Na teh položajih so lahko le tisti, ki so si pridobili magisterski naziv na področju pravnih znanosti,« je v soboto, 11. junija, pojasnil v intervjuju za Dnevnik. 
In samostojnost vojaških sodišč? 
»Lahko (...) trdim, da je samostojnost vojaških sodišč celo nekoliko bolj zagotovljena kot pri ostalih sodiščih. 
Sodnike in vojaške tožilce imenuje in razrešuje predsedstvo SFRJ in pri svojem delu niso na nikakršen način vezani na kakršnokoli raven poveljevanja.« 

»Tovariši, eno je sum, drugo pa ugotovitev, komu je to dal. 
Ali se sum potrdi ali ne, je stvar preiskave, tožilstva in kasneje sodišča,« je odgovoril sekretar.

»Ali lahko Skupščina SR Slovenije pozove predstavnike vojaških pravosodnih organov, da o teh stvareh poročajo pred skupščino?« je spet vprašal Kos. 

»In ti si ga vprašal, od kod to?« je vrtal Vasiljević. 
Potem sta na premlevala, ali je Zavrl odgovoril: »Ne sprašuj,« ali pa je rekel kaj drugega. 
Ali je Zavrl rekel, da je stvar prišla anonimno, je spet vrtal Vasiljević. 
Ker Janša pred skrito video kamero ni bil najbolj zgovoren, je Vasiljević Janši razložil zgodbo o nekem zastavniku, ki je aprila 1987, torej pred dobrim letom dni, obiskal Davida Tasiča in mu izročil izstopno izjavo iz ZK. 
Ker Tasič izstopne izjave ni objavil, mu je zastavnik zaupal. 
Zato je leto dni kasneje na redakcijo Mladine prinesel še en dokument. 
Ko je Tasič prebral nenavadno fotokopijo, je nadaljeval Vasiljević s pripovedovanjem, je zastavnika vprašal, ali lahko to objavi. 
Zastavnik mu je odgovoril, da papir ni za objavo, da pa bi lahko služil nekomu, ki sprejema ukrepe. 
S tem naj bi preprečili represijo nad slovenskim narodom, je Vasiljević povzel razmislek neznanega praporščaka. 
Janša je odgovoril, da za zastavnika ne ve. 
»Vsi vedo, kdo je to prinesel, poznajo ga po imenu in priimku, celo za njegove karakteristike vedo. 
Znano jim je, da je to človek, ki je v osnovi nacionalist,« je Vasiljević opisoval lik neznanega junaka. 
Vse skupaj se mu je zdelo nelogično. 
Zakaj Zavrl Janši ni povedal za zastavnika? 
»Če ti ne bi zaupal, ti tega papirja ne bi prinesel,« je glasno tuhtal. 
Potem so se vrata pisarne, v kateri je potekalo zaslišanje, odprla in Vasiljević je za trenutek zapustil prostor. 
Z Janšo se je začel meniti Emin Malkoč, agent KOS-a, ki je že dalj časa živel v Sloveniji. 
»Od kje si pa ti doma?« ga je vprašal v slabi slovenščini. 

»Iz Grosupelj,« mu je odgovoril pripornik. 

Za Zavrlom je v stavbo sodišča stopil še Robert Botteri, glavni urednik Mladine. 
Z Zavrlom sta bila zmenjena, da v prostore na Roški vstopi šele, ko bo Zavrl že zunaj - če bi ga pridržali, Botteri ne bi stopil pred preiskovalce. 
Po uri in tričetrt je sodišče zapustil tudi Botteri in povedal, da se je postopek nekoliko razlikoval od civilnega sodišča. 
»Na civilnem sodišču poveš svoje in konec. 
Tu pa me je hotel tožilec prepričevati, da ni tako, pač pa drugače.« 
Sicer pa je Botteri pojasnil, da so ga spraševali o tehničnih rečeh: recimo, ali je Janša na Mladini zadolžen za »pokrivanje« vojaških tem, ker je pač obramboslovec. 
Botteri je odgovoril, da na Mladini ni stalnih zadolžitev. 

Dan po Zavrlovi hospitalizaciji so na vrsto prišli tudi ostali uredniki »mladinskih glasil«. 
Po zaslišanju Ruže Barić, urednice Tribune, so vojaški preiskovalci svoje napore končali. 
Jasno je postalo, da se formulacija o dokumentih, ki so predmet javnih diskusij, ne nanaša na fotokopijo tajnega vojaškega papirja, pač pa na Kučanov stenogram.

# PESEM O SVOBODI: Odbor kot politična sila

Po pesnikih in pisateljih sta na sceno stopila še dva politika, predsednik RK ZSMS Tone Anderlič in predsednik UK ZSMS Gorazd Drevenšek. 
Anderlič je uvodoma razložil, kakšno demokracijo hoče: »Prepričan sem, da je vsem nam, ki smo se danes zbrali, skupna odločenost, da vztrajamo na poti, na kateri ne bo dovoljeno le razmišljati, ampak bo to mogoče tudi jasno izraziti in ob tem bo le uresničevanje različnih zahtev in interesov ter spreminjanje obstoječih razmer kriterij za presojo naprednega, ustvarjalnega in da bodo ti interesi tudi pravno zaščiteni, da ne bo mogoče zakonov interpretirati glede na trenutne politične potrebe in po ministrski volji, ampak bodo zakoni delovali neposredno. 
Zato pa je potrebna in je pogoj pravna država. 
Prepričan sem, da želimo biti zrel narod s svojo pravno državo. 
(...) 
Vsako samovoljno zlorabljanje oblasti je potrebno obsoditi.« 
Nekaj besed je namenil še »nezadržni demokratizaciji samoupravne socialistične družbe«. 
Najbolj jezen pa je bil Gorazd Drevenšek, študent biologije in prvi človek študentske organizacije. 
Potem, ko je dirigent APZ Tone Tomšič Jože Fürst oddirigiral Zdravljico, je Drevenšek zavpil, da je smešno in tragično, ker »se jebemo s politiko v času, ko država eksponentno zaostaja ne le za državami razvitega sveta, pač pa že za državami v razvoju.« 
Nadaljeval je s peklenskim tempom: »Ne pristajamo na interpretacije, da so bili trije možje aretirani. 
Za nas so bili ugrabljeni.« 
Nekdo skuša v Sloveniji montirati vzgojni proces, ki naj zaduši namišljeno specialno vojno in kontrarevolucijo hkrati, je ugotovil. 
»Zato ne zaupamo nikomur, ki nas skuša prepričati, da je to stanje stanje pravne države, izginotje treh ljudi pa nekaj normalnega. 
V takšnih razmerah je edino smiselno, da se obrnemo naravnost na skupščino, ki je odgovorna za nastalo stanje. 
Kajti ni pomembno to, ali so trije aretirani resnično posedovali sporne dokumente, pač pa je grozljivo, da živimo v državi, kjer te lahko vojska zaradi suma odstrani, ne da bi bil pri tem mogoč kontakt, kaj šele kontrola javnosti, saj niti civilnega zdravnika ne pustijo zraven. 
Za tako pravno ureditev, kjer lahko ljudje enostavno izginjajo po črki zakona, je odgovorna skupščina. 
Ne zanimajo nas razmerja med republiško in zvezno skupščino, zanima nas le to, ali je skupščina Slovenije sposobna ustvariti tak pravni red, da bo državljanom Slovenije zagotavljal vsaj minimalno pravno varnost pred samovoljo oblasti, policije in vojske.« 
Zahteval je še, naj vojsko dokončno podredijo civilni oblasti in jo disciplinirajo, požel huronski aplavz ter povzročil nekaj jeze v Odboru, češ da je šel s svojim govorom ponekod le predaleč. 
»Vojaška sodišča, ne hvala,« je pisalo na enem od transparentov. 

Publika se je počasi razšla. 
Fantje iz Centra za dehumanizacijo, štajerske alter rockerske atrakcije, niso prišli na vrsto in s kitarami pod pazduho so krenili proti Mariboru. 
Bora Djordjević, ki je obljubil, da se bo iz Beograda podal do Ljubljane, pa je poslal telegram: »Pozdrav vsem s sončne strani Alp od Bore s temačne strani Prokletij. 
Žal mi je, da nisem mogel priti, ker imam neke frke. 
Osvobodite Janšo in njegovo branšo.«

Bavčar se je medtem s svojim mopedom peljal proti palači republiškega predsedstva, da bi se diskretno sestal s predsednikom Stanovnikom. 
Po vljudnostnem uvodu sta se začela pogovarjati prav o generalu Tomincu. 
Bavčar je povedal, da je general med sestankom dve uri molčal in da se mu zdi to aroganca brez primere. 
Stanovnik pa se je pritožil, ker je general za sarajevsko Oslobodjenje izjavil, da se predsedniku Stanovniku ni opravičil. 
Takoj zatem, ko je Stanovnik to novico prebral, je poklical v Beograd in ob Raifa Dizdarevića, predsednika zveznega predsedstva, zahteval magnetogram zasedanja zveznega vrhovnega poveljnika, v katerem piše, da je zvezni obrambni minister Kadijević ukazal generaloma Višnjiću in Tomincu, naj se opravičita predsedniku Stanovniku. 
Kadijević naj bi to zahteval, ker je general Tominc javno razlagal, kaj sta se med zaupnimi pogovori menila general Višnjić in predsednik predsedstva SRS. 
S tem je general Tominc menda izdal državno skrivnost. 
Ko je Stanovnik zahteval, naj Dizdarević v Ljubljano pošlje magnetogram, iz katerega bi bilo razvidno, da je Kadijević od podrejenih oficirjev zahteval, naj se opravičita, je Dizdarević prošnjo zavrnil, češ, kam bi pa prišli, če bi vsem dajali magnetograme. 
Bavčar pa se je predsedniku pritožil, češ da vojaški preiskovalci šikanirajo celo vojaške zagovornike, saj Janšev zagovornik ne more dobiti na vpogled sodnih spisov. 
Pritožil se je tudi, ker so Janšo v priporu zasliševali »bezbednjaci«, torej oficirji vojaške varnostne službe, čeprav to ni dovoljeno. 
»Stanovnik je ves čas, ko sem to govoril, zaskrbljeno zmajeval z glavo. 
Imel sem občutek, da je iskreno prizadev,« si je Bavčar zabeležil v dnevnik, Ko je beseda nanesla na delo zagovornikov, je Stanovnik citiral Francko Strmole Hlastec iz vrhovnega sodišča, ki je predsedniku povedala, da so vojaški zagovorniku nekvalificirani ljudje, zato od njih ni pričakovati kakšne posebne pomoči. 
Potem pa je Bavčarju namignil, da so ljudje iz slovenske politike, ki so bili deležni kritike Odbora, zelo prizadeti. 
Bavčar mu je pojasnil, da mora imeti Odbor do politike distanco in da jo mora ocenjevati javno. 
Predsednika je tudi obvestil, da bo Odbor nastopil zelo ostro, če bo proces tajen, saj bo v tem primeru zadevo internacionaliziral. 
Stanovnik pa je odvrnil, da mu je jasno, kaj pomeni tajen proces sredi Evrope. 
Bavčar si v svoj dnevnik vestno zabeležil, kaj mu je povedal predsednik.

Tik pred začetkom boja je Odbor sklenil popisati še procesne napake, ki so jih zakrivili organi za notranje zadeve, vojaški preiskovalci in sodniki. 
14. julija se je sestal kolegij in v obsežnem »katalogu«, objavljenem naslednji dan, naštel serijo nezakonitosti. 
Recimo:

Lojze Peterle je v cerkvenem občestvu veljal za enega najuglednejših laikov. 
Zaposlen je bil sicer kot državni uradnik srednjega ranga na republiškem zavodu za družbeno planiranje, za potrebe cerkvenega občestva pa je urejal glasilo Tretji dan. 
Aktiven je bil v Pastoralnem občnem zboru ljubljanske nadškofije in v Medškofijskem odboru izobražencev, sodeloval pa je tudi pri reviji 2000. 
Redno se je udeleževal molitev za pravičnost in mir pri Frančiškanih, ki jih je ob petkih organiziral pater Pavle Jakop, sicer član Komisije Pravičnost in mir. 
Na srečanjih so do tedaj ob patru Jakopu nastopili še Edvard Kovač, Anton Stres in Primož Ramovš (kasneje pa so srečanja vodili še Tadeja Krečič, dr. Franc Perko, Stane Zore, dr. Andrej Capuder, dr. Drago Ocvirk, Vinko Ošlak, dr. Anton Trstenjak, Jože Faganel, dr. Jože Ramovš, dr. Mirko Mahnič, Matjaž Puc, Veselka Šorli-Puc in dr. Ivan Štuhec). 
Zaradi množice, ki se je vsak petek ob 19.00 udeležila »meditacije in molitve za notranjo moč Tasiča, Janše in Borštnerja ter za ljubezen in mir vseh ljudi, ki jih zadevajo konflikti v naši domovini,« - tako se je dogodek, ki so ga prvič sklicali 17. junija, imenoval uradno - so se že pojavljali očitki, da cerkev spet politizira. 
Zato je Komisija Pravičnost in mir 6. julija najodločneje odklonila »obtožbe, da so molitve za mir, pravičnost, strpnost, medsebojno spoštovanje in srečen razplet teh dogodkov cerkvena politizacija le-teh.« 
Komisija je ob tem pozvala »vse člane Cerkve, naj še naprej zasebno in javno radi molijo v te namene.« 

# POČITNICE NA SONCU: Na svobodni strani Roške

Rado Bordon, pesnik, prevajalec, doktor pravnih znanosti in novinar, je iz plastične vrečke privlekel devet starih novinarskih izkaznic in jih razkazoval manjši gruči, ki se je začela okrog sedme ure zjutraj zbirati pred stavbo vojaškega sodišča na Roški 2. 
Novinarska izkaznica iz partizanov, izkaznica Ljudske pravice, oguljene novinarske izkaznice iz prvih povojnih let in takšne, malo manj oguljene ... 
Želel jih je pomoliti pod nos stražnikom in se prebiti v dvorano, da bi prisostvoval sojenju. 
Prepričan je bil, da bodo partizanske novinarske izkaznice dovolj dobra vstopnica. 
Ob pol osmih se je na Roški prikazal Franci Zavrl, družbo mu je delal bolničar iz psihiatrične bolnišnice, v žepu pa je nosil potrdilo dr. Martine Žmuc-Tomori, na katerem je pisalo, da njegovo zdravstveno stanje ne dopušča prekinitve hospitalizacije. 
Če bi ga hotela vojska zgrabiti, bi jih seznanil s potrdilom, da mora biti zaprt v psihiatrični bolnišnici in ne v arestu. 
Zavrl in bolničar sta počakala odvetnika Draga Demšarja in potem so vsi skupaj zavili v stavbo sodišča. 
Za njimi se je drenjala gruča sorodnikov, novinarjev in radovednežev. 
Prof. dr. Peter Kobe, prof. dr. Ljubo Bavcon in mag. Ivan Bele so čakali v isti vrsti. 
Igor Bavčar in Slavoj Žižek sta se prerinila v ospredje, vendar se je Mladinin novinar Ervin Hladnik-Milharčič zadnji trenutek zrinil pred Žižka. 
Vsem obiskovalcem so obrnili žepe ter vzeli magnetofone in fotoaparate. 

Ko je prof. Bavcon končal pisanje izjave treh učiteljev Pravne fakultete, se je lotil še pisanja izjave iniciativnega odbora »Bavconovega sveta«. 
V petih točkah je sesul postopanje vojaškega sodišča. 
Vojakom je očital, da se niso niti malo potrudili, da bi utemeljili, zakaj je sojenje tajno, očital jim je neustavno uporabo neslovenskega jezika in dodal dejstvo, da je Zavrl ostal brez odvetnika. 
Sklep dr. Bavcona je bil več kot jasen. 
Namreč: » ... da niso zagotovljeni temeljni pogoji za pravično in nepristransko sojenje Janezu Janši, Ivanu Borštnerju, Davidu Tasiču in Franciju Zavrlu, kar jim zagotavlja 14. člen mednarodnega pakta OZN o državljanskih in političnih pravicah.« 
In ne le to: » ... vojaško sodstvo svoje diskrecijske pravice uporablja dosledno v škodo obtožencev, s čimer se samo izpostavlja v javnosti že močno izraženim sumom, da gre za proces s političnim ozadjem,« je napisal dr. Bavcon. 

S posebnim letakom, napisanim ob začetku procesa, je Odbor zasul tudi ulice. 
»V deželi, kjer se javnosti v posmeh odvijajo take kršitve, kot smo jim priča v tem postopku, v deželi, ki ima grozljive izkušnje s tajnimi vojaškimi procesi iz preteklosti (natanko pred 40 leti je bilo na istem vojaškem sodišču v Ljubljani na Dachauskih procesih na smrt obsojenih enajst žrtev vojaške samovolje), v tej deželi ni več mogoče govoriti o neodvisnosti sodstva, ne o državni suverenosti, ne o suverenosti ljudstva, in še zdaleč ne o človekovih in državljanskih pravicah,« je pisalo na letaku, ki je državljanke in državljane pozival, naj vse javne prireditve začne z minuto molka. 

Tone Pavček, pesnik in poslanec v družbeno-političnem zboru slovenske skupščine, je v sredo, 20. julija, stopil za skupščinski govorniški oder in delegatske kolege pozval k minuti molka. 
Tretjina jih je vstala in molčala, dve tretjini pa se ob pesnikovem pozivu nista odzvali in sta molče obsedeli. 
Pavčkov minutni molk je odmeval v celotni javnosti. 
Tudi skupščina se je ob začetku sojenja morala opredeliti. 
Delegat Tone Jerovšek je začel citirati jugoslovansko in slovensko ustavo ter zakon o vojaških sodiščih in podčrtal, da mora vojaško sodišče poslovati v slovenskem jeziku. 
Zato bi morala skupščina pozvati zvezno predsedstvo, naj to ukrepa. 
Predsednik skupščine Miran Potrč je še istega dne ob 20. uri v Beograd poslal teleks in od predsedstva SFRJ zahteval, naj zagotovi spoštovanje ustavnosti in zakonitosti ter doseže, da bo proces potekal v slovenskem jeziku. 
»Skupščina SR Slovenije najodločneje obsoja odločitev vojaškega sodišča, da se obravnavo vodi v srbohrvaškem jeziku,« je pisalo v nujni pošti. 
21. julija, dan kasneje, je ob 12.30 podobno zahtevo v Beograd poslalo tudi republiško predsedstvo. 
Ocenilo je namreč, da je ne glede na določbe zveznega zakona o vojaških sodiščih in ne glede na pravilnik o delu vojaškega sodišča odločitev za srbohrvaški jezik neskladna z zvezno in republiško ustavo. 
Tudi SZDL je 21. julija pisala zveznemu predsedstvu: »Odločitev senata vojaškega sodišča v Ljubljani, da posluje v srbohrvaščini, je v nasprotju tako z ustavo SFRJ kot z ustavo SR Slovenije,« so kot v zboru ponovili v vodstvu SZDL in pismo opremili še z natančnimi citati republiške in zvezne ustave. 
A federalno predsedstvo, ki ga je vodil Raif Dizdarević, se ni omehčalo. 
Že 21. julija ob 18.30 je s strogo zaupno in šifrirano depešo odgovorilo slovenskemu predsedstvu: »Predsedstvo SFRJ je zaprosilo za mnenje pristojne zvezne organe. 
V tretjem členu zakona o vojaških sodiščih piše, da postopek pred vojaških sodiščem poteka v enem od jezikov in pisav narodov Jugoslavije. 
Na tej osnovi se je vojaško sodišče odločilo, da bo postopek v konkretnem primeru potekal v srbohrvaškem jeziku, stranke v postopku pa bodo imele pravico, da na glavni obravnavi uporabljajo materin jezik. 
Glede na povedano ustavnost in zakonitost na glavni obravnavi pred vojaških sodiščem v Ljubljani nista kršeni.« 
»Neverjetno dejanje,« je zadevo komentiral Odbor, saj je bilo predsedstvo SFRJ opozorjeno na določila slovenske ustave, ki govori o uradnem jeziku na ozemlju Slovenije. 
»Upamo, da ga bo Skupščina SR Slovenija kot vrhovni organ oblasti in suverenosti SR Slovenije ustrezno kvalificirala in da ji bo ob tem član Predsedstva SFRJ Stane Dolanc izčrpno pojasnil svoje ravnanje in svoja stališča o tem vprašanju, ki so javnosti doslej še neznana,« je pisalo v sporočilu Odbora številka 38.

Ob Bavčarju, ki je zadevo le otvoril, je stal v partizansko uniformo oblečeni borec Šercerjeve brigade in veteran z Roške Franc Kržišnik-Ris. 
Na prsih je nosil Red hrabrosti, ki mu ga je med vojno pripel komandant Franc Rozman-Stane, Maistrovo značko, bedž z napisom JJ ter še kakšnih 20 odlikovanj. 
Na odru je stal do konca prireditve, salutiral in si od časa do časa izboril pravico, da je tudi kaj povedal. 
Prvi govornik pa je bil Ante Novak, predvojni »borec za socialne in politične pravice« - zaradi obsodbe Državnega sodišča za zaščito države je leto dni presedel v strogem zaporu v Sremski Mitrovici -, po partizanščini pa je bil direktor radia, direktor zveznega statističnega zavoda in direktor ljubljanskega Sociološkega inštituta. 
»Tovarišice in tovariši! 
Ko vam v imenu prisotnih starih borcev čestitam današnji praznik, vam moram povedati predvsem, da mi je strašno vroče. 
Ne zaradi tega, ker je v našem ozračju 30 stopinj, ampak zaradi tiste temperature, ki nastaja zaradi nepravilnih postopkov v naši domovini!« je jezno zaklical in požel prvi aplavz. 
»Jaz se zahvaljujem temu vojaškemu sodišču, da je uvedlo postopek, proti kateremu protestiramo, saj se sicer mi stari in mladi sploh ne bi sestali,« je zajedljivo nadaljeval takrat 77-letni revolucionar ter začel dramatično pripoved o slovenskem jeziku in revolucionarnem gibanju. 
»Jezik! 
Pisali smo Ministarstvu za prosvetu zvezne vlade v Beogradu. 
Pa smo dobili odgovor: 'Ako želite primiti odgovor od ovog ministarstva, pišite u srpskohrvatskom jeziku i u čirilici'. 
Naša reakcija je bila: 'Na to moramo protestirati!' 
Torej demonstracije in štrajk. 
Toda: imel sem telefonski kontakt s predstavnikom študentov v Beogradu - to je bil takrat Ivo Lola Ribar. 
'Šta ima novoga u Ljubljani?' me je vprašal, pa sem mu povedal, za kaj gre. 
In je rekel: 'Ne, Ante! 
Ne vi! 
Mi bomo protestirali! 
Najprej bomo štrajkali mi v Beogradu, potem oni v Zagrebu, šele na koncu vi v Ljubljani. 
Da se bo videlo, da smo študentje Jugoslavije enotni, ko gre za pravice narodov.' 
Tako je naslednji dan prišlo do solidarnostnega štajka, najprej v Beogradu, drugi dan v Zagrebu in šele tretji dan smo proti temu, da ne smemo pisati v slovenskem jeziku, protestirali Slovenci. 
Tako. 
To je bilo pred 52 leti.« 
In publika je kričala od veselja. 
Za konec govora je Ante Novak prihranil revolucionarno naravnan komentar o zakonitosti. 
»Kaj je to zakonitost? 
Danes se vsi sklicujejo na zakonitost! 
Za nas je bilo zakonito to, kar je bilo moralno. 
In če kakšen predpis, kakšen zakon ni bil v redu, če ni bil v skladu z našo moralo, smo ga spremenili! 
Če lahko spreminjamo ustavo, če lahko spreminjamo en zakon za drugim - celo po hitrem postopku -, zakaj potem ne bi spremenili zakonov, ki so napačni!? 
In ti zakoni so v nasprotju z vsemi ustavami, ki smo jih imeli po vojni!« je razložil. 
»Nobenega dvoma ni, da bomo zlomili zakone, ki so napačni. 
In nobenega dvoma ni, da bomo obranili svojo svobodo, svojo enakopravnost in vse svoje človečanske pravice! 
S tem sem končal,« je rekel Ante Novak, pri tem dvignil roko in zapustil oder. 
Medtem je na svojih pet minut čakal Franc Kržišnik-Ris. 
Ko je bil mikrofon prost je Ris prikorakal na sredino odra in oddeklamiral pesem o Šercerjevi brigadi. 
Potem pa je poskrbel za presenečenje. 
»Ta pesem se nanaša na pokojnega maršala,« je rekel in začel zbrano, z velikim trudom brati poezijo, ki jo je napisal sam:

Seme v Kumrovcu je vzklilo, 

celi svet je nam vpilo, 

Tito. 

Vsaka breza joče, 

Ahmet Hodžić, vrhovni vojaški tožilec in generalmajor, je v intervjuju za sarajevsko Oslobodjenje ob začetku ljubljanskega procesa izjavil, da od leta 1981 »politični kriminal v JLA narašča.« 
Predvsem naj bi se razpasel nacionalizem. 
»Napadi na JLA zaradi uvedbe postopka proti Borštnerju in drugim so popolnoma neutemeljeni in pomenijo nevsakdanji pritisk na vojaške pravosodne organe. 
In to počnejo tisti,« je dodal, »ki so v besedah veliki zagovorniki pravne in civilizirane države. 
Vojaški pravosodni organi so v celoti spoštovali zakon o kazenskem postopku, bili so skrajno pravno korektni. 
Prepričan sem, da bi tudi druga redna sodišča v tem primeru ravnala enako. 
Napadi na vojaško pravosodje so v bistvu napadi na JLA in ves pravosodni sistem,« je še podčrtal. 
Če je bila vojska ob prvih protestih nekoliko v zadregi, je po mesec dni in pol trajajoči kontraofenzivi kontrarevolucionarjev strnila vrste. 
General Ivo Tominc, denimo, je ob začetku tajnega sojenja na seji komisije CK ZKS za splošni ljudski odpor in družbeno samozaščito hvalil odprtost armade. 
»Ko govorimo o odprtosti in demokratizaciji odnosov v JLA, lahko trdim, da so naše enote in ustanove veliko bolj odprte kot pa nekatere civilne institucije. 
Demokratizacija odnosov pa je marsikje na višji stopnji kot v nekaterih delovnih organizacijah,« se je pohvalil. 
Generalmajor Vojislav Šušnjar, predsednik vrhovnega vojaškega sodišča, je 21. julija, na dan, ko je predsedstvo SFRJ razložilo, da na procesu vse, vključno z »jezikovnim problemom«, teče po zakonu, preko Tanjuga objavil daljše videnje cele zadeve. 
Če bi primerjali utemeljitev predsedstva SFRJ, ki se je sklicevalo na »mnenje pristojnih zveznih organov«, in stališče predsednika vrhovnega vojaškega sodišča, bi bilo hitro jasno, da je predsedstvo SFRJ navdih črpalo iz stališča generala Šušnjarja.

Še nekaj nenavadnega se je dogajalo v tistih dneh. 
Slovenska vlada je skupščini priporočila, naj sprejme rebalans zveznega proračuna, kar bi v resnici pomenilo, da bi vojska dobila več denarja, poslanci pa so temu nasprotovali. 
Eden od upornikov je bil Bogdan Oblak - Hamurabi, ki je dokazoval, da je zvezni proračun v zadnjih letih narastel za fantastične cifre. 
Drugi upornik je bil Duško Kos, delegat ZSMS v družbeno-političnem zboru. 
Dan zatem, ko ga je Jožef Školč premagal na volitvah za mladinskega predsednika, je v skupščini nerviral finančnike slovenskega izvršnega sveta. 
Jugoslovanski zunanji minister Budimir Lončar je v tistem času članice OZN pozval, naj vse po vrsti zmanjšajo vojaške proračune za 10 odstotkov. 
Duško Kos pa je slovensko vlado spraševal, ali bo Jugoslavija glede na napovedani rebalans proračuna izpolnila Lončarjev poziv. 
Slovenski finančni minister Rudi Šepič je odgovoril, da bo jugoslovanski vojaški proračun manjši za 11,4 odstotke. 
Delegatska baza pa ni in ni hotela sprejeti povečanja jugoslovanske državne blagajne.

Po aretacijah je general Višnjić corpus delicti razkazal predsedniku Stanovniku in članu predsedstva Andreju Marincu, vendar med branjem papirja nista bila pozorna na vprašanja, ki so med poslušanjem tranzistorja mučila Matevža Krivica. 
Ko se je Krivic na začetku sojenja spet oglasil na Odboru, je prišel pravzaprav zaradi tega, da bi opozoril, kako ga kolegij Odbora lomi. 
Odbor je predsedstvu SFRJ poslal telegram, v katerem je od vrhovnega poveljnika zahteval, naj »v skladu s svojimi pristojnostmi« poseže v konkretno odločanje vojaškega sodišča. 
Krivic je kolegij Odbora opozoril, da predsedstvo SFRJ takšnih pooblastil nima. 
Presenetljivo opozorilo pravne avtoritete je vzel Bavčar na znanje in 21. julija sporočil, da Odbor umika svoj telegram. 

Radio Študent je novico o izrečenih kaznih posredoval tako, da je novinar govornika posnel na magnetofon in tekel do prve telefonske govorilnice, kjer je telefonsko slušalko prislonil ob magnetofon. 
Bavčarjev govor je tako odšel še v radijski eter. 
Medtem ko je Radio Študent iz najbližje telefonske govorilnice naredil terenski studio, je Tone Remc, član kolegija Odbora, nervozno čakal pred govorilnico, saj je želel telefonirati dežurnim na CK in v skupščino, da bi z najnovejšimi dogodki seznanil tudi oblast. 

Zunaj so peli in telefonarili, notri so še vedno brali sodbo, prevajalec pa se je mučil s prevajanjem. 
Sodnik je našteval olajševalne in oteževalne okoliščine. 
Janša si je prislužil dve oteževalni okoliščini: je strokovnjak za vojaška vprašanja in svoje intelektualne sposobnosti je napačno usmeril. 
Zavrl je vknjižil eno oteževalno okoliščino: ker je v vojski služboval kot vezist in je bil celo pohvaljen, je zelo dobro vedel, kaj so to tajni vojaški dokumenti. 
Tasiča je doletela olajševalna okoliščina: ni bil v vojski. 
Okrog druge ure popoldne se je vendarle zgodilo. 
Sodišče je po tem, ko je razglasilo sodbo, odpravilo pripor in trojka je lahko stopila na svobodo. 
Bavčar, napravljen v rdečo srajco, potiskano z rožicami, je trojko čakal pri vratih sodišča. 
Vrata so se odprla. 
Deset tisoč ljudi se je veselilo. 
Trojka se je počasi prebijala do kamiona, ki je stal kakšnih sto metrov od stavbe, v kateri je uradovalo sodišče. 
Publika jih je trepljala po ramenih. 
Niko Kavčič je bil eden prvih, ki je objel Janšo. 
Po preboju špalirja je trojka splezala na kamion. 
Janša je bil napravljen v črtast suknjič, Tasič je nosil majico z ovratnikom, Borštner pa je bil oblečen v uniformo. 
Dvigoval je roko, se smejal in kazal škrbasto zobovje. 
»Lepo vas je pogledat, res vas je lepo takole pogledat,« je povedal prvi govornik Janša. 
»Najprej naj se vam zahvalim za vsako misel in besedo, ki ste jo imeli v teh dveh težkih mesecih za nas. 
Ne bom pa tukaj dosti govoril, ker se v tej državi vsaka beseda, ki jo poveš, najprej obrne proti tebi. 
Rekel bom samo to, da je vse to, kar se je dogajalo zadnja dva meseca en sam konstrukt in da je bila sodba napisana že pred 31. majem. 
Ne glede na to, da tale slika, ki jo zdajle gledam, popravlja moj splošni vtis oziroma sodbo, ki sem si jo o vsej zadevi ustvaril v zaporu, pa moram reči, da vsaj jaz nisem optimist. 
Žal. 
Mislim, da so danes na tem procesu umrle naše sanje o pravni državi.« 
Janša je govoril, kot da bi ga skelel poraz iz bitke. 
Ni mu bilo jasno, da je medtem Odbor, množično gibanje, ki je štelo kakšnih 100.000 članov in simpatizerjev, dobilo vojno, ne le bitke. 
Tudi Tasič ob prihodu na svobodo ni vedel, da se je v slabih dveh mesecih iz srednje znanega novinarja prelevil v narodnega heroja, zato je govoril s cmokom v grlu in je bil redkobeseden: »Nimam pravega komentarja, vse je že jasno, no ... 
Hvala.« 
Borštner je bil deležen ovacij. 
Začel je s Cankarjem: »Jaz, bratje, pa vem za domovino. 
Spet ste mi pokazali zvezdno pot do nje.« 
Nadaljeval je pesniško. 
»Vaši žarki razumevanja so osenčili srepoto pogledov in utrip vaših src je utišal glas črnih skovirjev, ki so prileteli iz sotočja Donave in Save.« 
Medtem ko je Borštner zanosno bral in recitiral svoja navdahnjena besedila, je publika skandirala: »Ivan, Ivan!« 
Zavrl je bil najkrajši. 
»Imel sem to možnost, da sem z javnostjo kontaktiral tekom procesa. 
Upam, da sem svojo nalogo dobro opravil in tudi vnaprej obljubljam - v imenu vseh štirih -, da se bomo borili in da bomo držali besedo za demokracijo in za prihodnost našega naroda.« 
Bavčar pa je demonstrante povabil, naj se popoldne oglasijo v Križankah, kjer se bo Odbor sestal na plenarnem zasedanju. 
»Tam bomo sklenili to, kar je že dolgo časa sklenjeno: da bolj, kot pritiskajo na nas, težje se bomo dali. 
Prava bitka se šele začenja. 
Kdor je mislil, da je s tem, kar se je danes zgodilo, konec, ta se je bridko zmotil,« je napovedal samozavestni Bavčar in s tem končal legendo. 
Demonstracije na Roški, nekdanji Domobranski cesti so se končale. 
Pesimistični Janša pa je zbranim pokazal veliko škatlo pošte, ki so jo dobili šele od odpustu iz pripora. 

Svetlana Slapšak je predstavljala beograjsko vejo Odbora. 
V Križankah, na prizorišču, ki je gostilo najstarejši evropski jazzovski festival, legendarni Novi rock in prireditve Festivala, se je 27. julija zbralo kakšnih tisoč članov Odbora, da bi se pogovorili o novih strategijah boja. 
Samoupravni organi Festivala, ki so upravljali s Križankami, so sklenili, da Odboru ne bodo računali najemnine. 
Rezultat sojenja, ki je potekalo v srbohrvaškem jeziku, je bil znan. 
»Tega ne moremo razumeti drugače kot napad na enakopravnost in prostovoljnost skupnosti jugoslovanskih narodov,« je med branjem izjave, ki se je ukvarjala z »jezikovnim problemom« povedala Svetlana Slapšak in dodala: »V večnacionalni skupnosti smatramo vsak poskus favoriziranja enega jezika na škodo drugih kot poskus, da se narod, čigar jezik se vsiljuje, kompromitira kot hegemonističen.« 
Publika je ploskala. 
»Ker je bila obtožnica obdolženim vročena v srbskohrvaškem jeziku in ne v slovenskem jezikom, jo smatramo za nevročeno in nepravnomočno, dosedanji tok sojenja pa za nelegalen in nelegitimen,« je dodala pred koncem in požela dolg aplavz. 
Nikogar ni motilo, da je govorila srbohrvaško.

»Dobro, ena stvar je insinuacija,« je odgovoril Stanovnik, »druga stvar pa je, če se človek zjutraj zbudi in na prvi strani časopisa prebere, da je nekaj, kar je on do sedaj počel v najboljši veri in poštenju, tretirano na docela drugačen način. 
In to je bil moj občutek, s katerim sem danes prišel na pogovor z vami. 
Da se vam je film odtrgal!« 

»Ne, ne,« je odgovoril Bavčar. 
»Nam se še ni. 
In upam, da se nam še dolgo ne bo. 
Mi se zavedamo, da ne odstop, ne nobena enkratna akcija ne bo rešila ničesar. 
Še več! 
V razmerah, ko vsi odrekajo legitimnost slovenski oblasti, ni nobenih razlogov, da bi to počenjali še mi.« 
Nesporazum je bil odstranjen in napetost je popustila. 
Vrnili so se k začetku, k vprašanju zakonitosti in ustavnosti tajnega dokumenta. 
Matevž Krivic si je spet postavil vprašanje o Borštnerjevem dejanju. 
Tehnično vzeto je njegovo ravnanje morda res kaznivo, njegov motiv pa je bil izrazito partiotski, usmerjen k obrambi demokratskega reda, je ponavljal. 
»V tem primeru Borštner kaznivega dejanja ni storil, ampak ga je morda odkril,« je pristavil in predsedniku razložil bistvo.

Tovariš Tito je decembra 1971 na sestanku v Karadjordjevu pojasnil, kako bi moral izgledati avnojski koncept federacije. 
»Vsaka republika ima svojo suverenost in pravico, da jo varuje. 
Navzven pa ima Jugoslavija državno - jugoslovansko suverenost.« 
Tako je Milan Kučan, predsednik CK ZKS, povzel enega pomembnejših Titovih nastopov. 
Broz je namreč o suverenosti in republikah razglabljal na seji, ki jo je končal s politično likvidacijo hrvaških liberalcev. 
Dejstvo, da se Kučan sklicuje na Tita in na sestanek v Karadjordjevu, ni bilo nepomembno. 
Bil je 27. julij in vojaško sodišče je pred štirimi urami razglasilo sodbo. 
Slovenski CK se je sestal na redni seji in na njej od devete ure zjutraj razpravljal o gospodarskih zadevah. 
Po celodnevni razpravi se je okrog šeste ure popoldne začela še točka »razno«. 
Besedo si je vzel predsedujoči, Milan Kučan. 
Kar takoj je povedal, da je po mnenju partijskega predsedstva zaradi uporabe srbohrvaškega jezika »kršena ustava, s tem pa tudi suverenost in enakopravnost slovenskega naroda.« 
Nadaljeval je s kronologijo, potem pa se je lotil ustavnega vidika uporabe neslovenskega jezika. 
»Ne gre za pravico obtoženih, da spremljajo postopek in se branijo v svojem jeziku, torej za procesno garancijo - ta je bila zagotovljena s prevajalcem -, marveč za načelno vprašanje uradne rabe slovenskega jezika,« je dejal ob koncu tistega dela govora, v katerem se je ukvarjal z ustavno-pravnimi dimenzijami zadeve. 
Potem se je lotil političnega vidika dejstva, da je sodišče poslovalo v tujem jeziku. 
Tovarišicam in tovarišem je razložil, da je bila borba za novo socialistično Jugoslavijo za Slovence tudi borba za lasten jezik. 
»Nobene države, v kateri ni zagotovljena svobodna uporaba slovenskega jezika in njegova enakopravnost, Slovenci ne morejo smatrati za svojo državo,« je dodal in razpravo zaključil z mislijo na čebinski ustanovni kongres slovenske KP ter s citatom prve povojne ustave, v kateri je bilo zapisano, da je naloga federacije varovati in braniti suverene pravice republik.

Medtem ko je Kučan na seji CK-ja, ki se je odvijala v mali dvorani slovenske skupščine, dokaj ostro kritiziral armijo, ker se je proces odvrtel v srbohrvaščini, so nadstropje više, v uradih predsednika skupščine, sestavljali dva paketa pošte za Beograd. 
Skupščina je namreč na zasedanjih 20. in 26. julija sprejela »informacijo in sklepe«, predsednik skupščine Miran Potrč pa je moral gradivo poslati v Beograd. 
Prvi komplet je naslovil na Raifa Dizdarevića, Predsedstvo SFRJ, Bulevar Lenjina 2. 
Drugo pošiljko je poslal zveznemu zboru skupščine SFRJ. 
V pošiljkah je bila napisana zahteva, naj zvezni zbor čim hitreje obravnava zahtevo slovenske skupščine o nujnosti uporabe slovenskega jezika v vseh državnih organih, ki poslujejo na ozemlju SRS. 
Hkrati je slovenska skupščina zahtevala, naj zvezne oblasti nemudoma pojasnijo, kateri državni organi so v svojem mnenju zapisali, da lahko vojaško sodišče, postavljeno na ozemlju SRS, posluje v srbohrvaščini. 
»Ne gre za vprašanje pravice obtoženih, da spremljajo postopek in se branijo v svojem jeziku, pač pa za vprašanje ustavnega statusa slovenskega jezika,« je - tako kot v Kučanovem govoru - pisalo v skupščinski pošiljki, zraven pa je bila zapisana zahteva, naj zvezni zbor skupščine SFRJ oceni uresničevanje zakona o vojaških sodiščih glede na ustavo in zakone.

Javnost je zaradi jezika ponovno reagirala. 
»Ta obrazložitev sodbe je kulturna sramota za del jugoslovanskega sodstva, hkrati pa primitivna žalitev slovenskega knjižnega jezika in s tem slehernega Slovenca, (...)« so v protestu Slavističnega društva Slovenije zapisali predsednik prof. dr. Jože Toporišič, tajnik društva mag. Velimir Gjurin in podpredsednica društva prof. Marta Kocjan Barle. 
Jezikovno razsodišče, ki je delovalo pri RK SZDL, pa je protestiralo proti »mrcvarjenju slovenščine, kot ga je zagrešil sodni tolmač ljubljanskega vojaškega sodišča.« 
Ker se pred kulisami ni dogajalo nič bistvenega, je bil jezikovni zmazek hvaležna tema pogovorov.

Natanko mesec dni kasneje, 22. avgusta 1988, sta se Kadijević in Kučan spet srečala. 
»Osrednja točka tega razčiščevanja je vprašanje, ali mi v resnici želimo republiško armado in s tem praktično razbitje JLA kot splošne jugoslovanske organizacije,« je Kučanov zapisnik povzel bistvo vojakove razprave. 
»Njihove analize kažejo, da objektivno za to gre; konkretno pa je kot ilustracijo navajal razpravo Mirana Potrča na seji ustavne koordinacije v Beogradu in pismo Jožeta Smoleta, s katerim je predsedstvu SFRJ poslal pobudo iniciativnega odbora za ustanovitev sveta za varstvo človekovih pravic pri RK SZDL Slovenije ('Bavconovega sveta'; op.p).« 
Smoletovemu pismu, povezanemu z dejavnostjo Bavconovega sveta, so v armiji že dodelili laskavi naziv »najtežjega napada« na vojaško varnostno obveščevalno službo. 
»Dejal je, da moje zatrdilo, da v političnem vodstvu Slovenije nihče ne razmišlja o republiški armadi in s tem povezani spremembi vloge JLA, ni dovolj in da ga ne more prepričati,« je beležil Kučan. 
Kučan je v nadaljevanju debate namignil na Lazarja Mojsova in njegovo obtožbo, da za razglabljanji o republiški armadi stoji Ivan Maček-Matija in si med pisanjem zapisnika pribeležil ministrov odgovor: »Zatrdil je, da ta zadeva ni v nikakršni zvezi z njegovim sklepanjem o ustvarjanju predpostavk o formiranju republiške armade v Sloveniji (...) 
Domneva pa, da je to morda v zvezi z razpravo o arhivih, o tem, kje se nahajajo zaupni arhivi oz. njihovi deli in kdo jih lahko uporablja in za kakšne namene. 
Matija Maček naj bi namreč bil omenjen kot eden tistih, ki razpolagajo z najbolj zaupnimi arhivi.«

2.) 
V času preiskave smo ves čas insistirali, da naj se preiskava čim prej konča. 
Strokovno mnenje njihovih organov je bilo, da bi preiskava, ki bi dala vse relevantne elemente - vključno z eventuelno predajo dokumenta tujini - morala trajati vsaj šest mesecev. 
Toda mi smo zahtevali pospešitev preiskave; na tem je vztrajal Stanovnik tudi pri Dizdareviću, ki je na to pristal, a z dodatkov, da pospešitev ne bo šla na škodo kvalitete postopka. 
To slednje je Stanovnik izpustil, pa tudi nihče drug od Slovencev ba tem ni vztrajal, niti tega ni omenjal.

»Kaj pa Hrvati?« je vprašal Bavčar. 

»Nimajo jajc,« si je Bavčar zabeležil predsednikovo moževanje. 
Da bi bil Stanovnik bolj plastičen, je povedal, kako ga Josip Vrhovec na sejah predsedstva ostro napada, potem pa, ko gredo skozi vrata, ga prime za roko in ga roti: »Janez, prosim te, zdržite!«

Takoj po pozivu kolektivnim članom je po terenu zavrelo. 
V Arhitektnem biroju se je sestal zbor delavcev in zahteval sestanek delegacije. 
Predsedstvo krajevne konference SZDL Franc Leskošek - Luka iz Pesjega pri Titovem Velenju je sklep o podpori Odboru poslal velenjski skupini delegatov. 
Zbor delavcev tržiške osnovne šole heroja Grajzerja je pobudo poslal tržiški delegaciji. 
Marjan Vidmar, predsednik delegacije Intertradea, je pobudo naslovil na konferenco delegacij združenega dela občine Ljubljana Center. 
ZSMS iz Novega mesta je naskočila delegacije iz zbora združenega dela in delegacije za zbor občin. 
Oglasili so se še v ljubljanski Mestni skupnosti otroškega varstva, OO ZSMS Ljutomer, OO ZK Inštituta za sociologijo, sindikalni organizaciji Fakultete za elektrotehniko, na Univerzitetnem inštitutu za klinično nevrofiziologijo, v Hidrometeorološkem zavodu, Institutu Jožef Stefan, Onkološkem inštitutu, sindikalni organizaciji oddelka za arehitekturo Fakultete za gradbeništvo, geodezijo in arhitekturo, ZSMS Grosuplje, delegaciji Medicinske fakultete, v Iskri Commerce, krajevni skupnosti Nadgorica - Ježa, osnovni šoli Vide Pregarc, Pedagoškem inštitutu, Iskrini Tovarni programskih stikal in relejev Makole, krajevni skupnosti Braslovče, ZSMS Ilirska Bistrica, tovarni Color Medvode, delegaciji za prosvetno kulturno področje občine Piran, sindikalni organizaciji SAZU, delegaciji iz Radelj ob Dravi, Tehniškem muzeju, Knjižnici Bežigrad, mariborski Tehniški fakulteti, pošto pa je poslalo še precej posameznikov. 
Vsi so zahtevali sestanke delegacij in sklic izredne seje skupščine. 
Širokopotezno zastavljena ofenziva kolektivnih članov Odbora, ki so kot mravlje napadli delegatski sistem, je ob koncu septembra dala določene rezultate. 
12. septembra je namreč s sedeža Odbora odpotovala okrožnica, naslovljena na kolektivne člane Odbora, v katerem je kolegij članstvo še enkrat pozval, naj skozi kanale delegatskega sistema zastavlja vprašanja o vsebini vojaškega dokumenta, okoliščinah začetka preiskave in vprašanja o uporabi neslovenskega jezika. 
Kljub temu, da kanalizacija delegatskega sistema ni bila zgrajena zato, da bi se skozi njo tudi v resnici pretočile kakšne pobude, je ob koncu septembra skupščina morala upoštevali zahteve baze. 
Pritisk od spodaj je bil nekaj neznanega in težkega.

Erik Kurent je bil eden od 75.000 članov Odbora. 
Ko se je 5. septembra na plenarnem zasedanju Odbora dokopal do mikrofona, je bil sicer jezen, a še vedno zabaven. 
»Če ste kšeftali, povejte kakšna je cena? 
Kdo je s kom kšeftal? 
Koliko to stane in kdo bo to plačal?« je spraševal politiko. 
Javnost je bila razburjena. 
Ob treh popoldne se je na Kersnikovi 4 sestal kolegij Odbora, ob šestih pa je bilo sklicano plenarno zasedanje. 
Avgusta se Odbor ni sestajal na množičnih zletih, tako da je bilo članstvo na sestanek vabljeno po dobrih petih tednih. 
»V drugem odgovoru predsedstva je po našem mnenju čutiti določen napredek,« je Igor Bavčar ocenil trenutno situacijo, ki je nastala po ostri polemiki med Odborom in Stanovnikovo ekipo. 
1. septembra je namreč predsedstvo republike zapisalo, da ni pristojno za ugotavljanje zakonitosti zaupnega vojaškega dokumenta, 3. septembra pa je le spremenilo stališče in sporočilo, da procesa ni mogoče oceniti brez vsebinske in pravne analize dokumenta. 
»V izjavi predsedstva ni rečeno, da je tajni dokument ustaven,« je k Bavčarjevemu uvodu dodal Viktor Blažič ter nadaljeval z metodološkim nasvetom: »Najprej moramo torej prebrati tisto, kar ni bilo rečeno.« 
Aplavz pa je požel, ko je odgovoril na apokaliptično tezo predsedstva, ki je trdilo, da Odbor sili predsedstvo v konflikt, ki ne bi koristil Sloveniji. 
»Prepričan sem,« je dejal Blažič, »da če ne bi bilo tega Odbora, če ne bi bilo zborovanja na Kongresnem trgu, če ne bi bilo množice na Roški, danes najbrž tudi tovariš Stanovnik ne bi sedel na tem stolčku, v katerem sedi danes.« 
Po analitično političnem delu se je oglasil Matevž Krivic s tehničnimi navodili za akcijo. 
»Vsakdo lahko doma, v delovni organizaciji, krajevni skupnosti - ne glede na to, ali ima funkcijo in vpliv (če jo ima, naj se angažira toliko bolj) - nekaj naredi. 
Vsak naj se takoj pozanima - torej že jutri - kdaj so predvidene seje delagacij za delegiranje delegatov na sejo republiške skupščine, ki bo 28. septembra.« 
Terenska akcija je medtem že tekla in ljudje so se trudili, da bi se njihov glas slišal skozi kanale delegatskega sistema. 
»Pogajalske pozicije slovenskih oblasti v Beogradu se bodo poboljšale,« je dodal Krivic, »če vsi dokažemo, da smo se za demokracijo pripravljeni tudi osebno boriti.« 
Po Krivicu se je oglasil še Slavoj Žižek: »Da nam ne bi ušla poetska lepota situacije, v kateri smo!« je hitel razlagati. 
»Lepota je v tem, da vztrajamo na problemu teh štirih! 
Vidite, kam smo prišli! 
Vztrajali smo samo na problemu teh štirih, pa pravzaprav že miniramo predsedstvo - če hočete - ali je ono ustavno ali ne. 
Bodimo skromni, ni se treba širiti na te ali one, reševati Kosova ... 
To je čisto dovolj!« 
In nadaljeval s peklenskim taktičnim načrtom: »Ali ni jasno, da se igramo neko igro, pri kateri vsi vse vemo? 
To je tako evidentno! 
Ampak ravno v tem je poetska lepota! 
Mi ne smemo reči tega, kar vsi vemo! 
Mi ne smemo reči, da je dokument protiustaven. 
Mi moramo bebavo govoriti, da nič ne vemo. 
Druge moramo prisiliti, da bodo to rekli. 
To bo imelo subverzivno moč! 
Če bomo mi sami to rekli, bodo oni rekli: 'Vi spet prejudicirate ...' in ne vem kaj. 
Samo vztrajati moramo na najožje definiranih ciljih, pa bodo posledice širše.« 
Vprašanje, kdaj bo Odbor svojo dejavnost razširil še na druge zadeve, je bila že nekaj časa v zraku, večina v kolegiju pa je še vztrajala pri tem, naj Odbor še naprej postavljal le ozko definirana vprašanja, povezana zgolj s četverico. 

No, zunanjepolitična dejavnost je prinesla v kolegij Odbora enega prvih konfliktov. 
Del članov je bil prepričan v nujnost in koristnost intenzivnejše zunanje politike. 
Marko Hren je začel sčasoma ocenjevati, da glavnina Odbora podcenjuje zunanjepolitične stike. 
Drugi del pa je menil, da je zunanja politika glede na razmerje med velikimi stroški in učinkom predraga. 

Bavčar je med pogovorom ponovno odprl vprašanje ustavnosti in zakonitosti tajnega vojaškega dokumenta, Stanovnik pa mu je pojasnil, da je armada zaradi druge izjave republiškega predsedstva, v kateri je to le napovedalo jasnejše stališče o dokumentu, znorela. 
»Vojska je ocenila naš drugi odgovor kot največji napad nanjo po vojni,« si je predsednikovo oceno zabeležil Bavčar. 
Armadi se je namreč zdelo povsem nemogoče, da bi si nek organ upal izražati pomisleke o njenem poslovanju in o njenih dokumentih. 
Totalnega spopada z JLA pa si slovenska politika ni želela, a bi prej ali slej sledil, če bi se lotila resnega ocenjevanja zaupnega dokumenta. 
Stanovnik je ocenil, da ima Odbor za sabo kakšnih 60 do 80% prebivalstva in s tem podobno strukturo v skupščini. 
Če bi Odbor torej stopnjeval pritisk, bo moralo slovensko vodstvo odstopiti, je ocenil Stanovnik. 
Bavčar pa mu je še enkrat povedal, da bo 26. septembra o zadevi razpravljalo vrhovno vojaško sodišče, kar pomeni, da bo s tem proces končan. 
Ker se slovenska skupščina sestane 28. septembra, bo dolžna izpolniti obljubo slovenske politike, da se bo o aferi javno izjasnila ob koncu celotnega postopka.

A tudi Odbor je bil prepričan, da ve veliko. 
V ponedeljek, 19. septembra, je Igor Bavčar že ob osmih zjutraj potrkal na vrata Milana Kučana. 
Med čakanjem na kavo je predstavnik Odbora predsedniku CK-ja pomolil delovno verzijo sporočila za javnost št. 52. 
Kučan se je lotil branja. 
Ko se je prebil skozi kak ducat gosto tipkanih strani, je vprašal: »Dobro, in kaj zdaj?« 

Odbor je svoje plenarno zasedanje začel relativno mirno. 
Besedo je najprej dobila Spomenka Hribar in prebrala izjavo kolegija, ki je govorila o ustavnih spremembah. 
Opozorila je na nevarnost, da se hoče federacija polastiti sistema varstva z ustavo določenega družbenega reda, torej zadev, s katerimi se ukvarja služba državne varnosti. 
»S tem se ustvarja možnost, da se za dejavnost službe državne varnosti na območju posamezne republike ustanavljajo področni organi in organizacijske enote, ki bodo neposredno podrejeni zveznim organom,« je poudarila Spomenka Hribar. 
»Menimo,« je nadaljevala, »da bi tak ustavno zagotovljen položaj državne varnosti tudi to institucijo postavil zunaj pristojnosti republike. 
To je v nasprotju s temeljno zasnovo odnosov med narodi SFRJ.« 
Potem je opozorila še na ustavno dopolnilo, ki je predvidevalo, da bi bila vojska deležna zunajproračunskega samostojnega financiranja, kar bi postavilo »armado v položaj institucije, ki je nad družbo.« 
V nadaljevanju je ponovila, katere ustavne spremembe so najbolj grozeče: vojska se postavlja nad družbo; zvezna državna varnost dobi svoje neposredne izpostave v republikah; varstvo človekovih pravic in državljanskih svoboščin se postavlja v neposredno pristojnost federacije; zvezno sodišče dobi pristojnost za odločitve na področju človekovih pravic in državljanskih svoboščin. 
»Odbor se pridružuje sodbi,« je pred koncem dejala Spomenka Hribar, »da je tak način reorganizacije SFRJ v nasprotju z deklariranimi cilji nadaljnje demokratizacije in usmerjenostjo v tržno gospodarstvo; po mnenju Odbora bodo predloženi amandmaji, če bodo sprejeti, sedanjo krizo še bistveno poglobili in zaostrili! 
Predvidena ureditev je v nasprotju z nacionalno suverenostjo, ki lahko temelji samo na zagotovljenih človekovih pravicah in državljanskih svoboščinah.« 
Za konec je v imenu Odbora pozvala slovensko javnost, da se sprejetju takšnih ustavnih dopolnil »upre z vsemi legalnimi sredstvi, delegate v skupščini SRS pa, da jih zavrnejo.«

20. septembra so v kolegiju Odbora polirali zadnjo verzijo sporočila za javnost št. 52. 
Ko je bilo pisanje končano, so se člani kolegija lotili še administrativnega posla. 
Najprej so gradivo stiskali, ga fotokopirali in zložili na kupčke. 
Univerzitetni profesorji so kupčkali papirje in jih spenjali. 
21. septembra je bila zadeva pripravljena za objavo. 
Še istega večera sta na TV nastopila Igor Bavčar in novi predsednik ZSMS Jožef Školč. 
Bavčar je povzel del spoznanj Odbora, Školč pa je zadevo komentiral. 
»Navedbe Odbora za varstvo človekovih pravic v njegovem sporočilu javnosti sprožajo utemeljen sum,« je poudaril Školč, »da je naša 'samoupravna socialistična' družba skoz in skoz 'prestreljena' s policijsko-obveščevalnimi metodami in službami. 
Ozadje ljubljanskega procesa, ki očitno sega v začetek 80. let, s sistematičnim nadzorom tajnih služb nad legalno družbeno-politično organizacijo - ZSMS, kaže na to, da so letošnji dogodki (spomladanski, vključno z ljubljanskim procesom) res največji politični eksces pri nas po vojni.« 
Školčev komentar o »prestreljenosti« se je vpisal v anale. 
»V ZSMS nas to ne preseneča - nas pa vznemirja!« je dodal predsednik ZSMS, ki je pred dobrim mesecem dni slekel vojaško uniformo. 
Mladinska organizacija je ob objavi zgodovinskega sporočila od slovenske skupščine zahtevala, naj ta z vso možno ostrino, brez oklevanja preveri navedbe Odbora. 
»Se pravi, brez sprenevedanja, da zadeva pač ni na dnevnem redu,« sta zahtevala Školč in ZSMS. 
Ob tem bi morala skupščina pridobiti poročilo o delovanju službe državne varnosti, poročilo o delovanju KOS-a »z ozirom na uporabo metod in sredstev za kontrolo ZSMS, njenih aktivistov, kolektivnih članov in ostalih institucij,« hkrati pa bi morala skupščina dobiti tudi vpogled v delo teh služb. 
V tistih dneh se je republiška ZSMS ukvarjala z nenavadnim sumom. 
Prepričani so bili, da je v enega od njihovih avtomobilov nameščena prisluškovalna naprava. 

Med sinhroniziranimi ugotovitvami Odbora in ZSMS pa je le prišlo do rahlih razhajanj. 
Školčev komentar je govoril tudi o rečeh, ki jih v objavljenem sporočilu Odbora ni bilo več zaslediti. 
Na ZSMS so namreč svoja stališča pisali na osnovi delovne različice sporočila, ki je bila zajetnejša, konkretnejša in ostrejša. 
Odbor je v zadnjem trenutku sklenil objaviti blažjo inačico, ZSMS pa je udarila, kot da bi v javnost priletelo integralno poročilo o zlorabah in sumljivih poslih službe državne varnosti ter vojaške varnostne službe. 

Potem je do besede prišel predsednik predsedstva Janez Stanovnik. 
Bil je manj samozavesten. 
Poslancem je moral najprej sporočiti žalostno vest, da je zvezno predsedstvo 22. septembra že ocenilo zakonitost dokumenta in pri tem sklenilo, da je s papirjem vse OK. 
»Vprašanje razpolaganja s tem dokumentom, na osnovi česar edino lahko predsedstvo SR Slovenije presodi korektnost celotnega postopka, pa ostaja v razgovorih s predsedstvom SFRJ še naprej odprto. 
Predsedstvo SR Slovenije bo storilo vse korake, da dobi dokument v presojo in bo svojo sodbo potem sporočilo skupščini SR Slovenije in s tem vsej slovenski javnosti.« 
Predsednik Stanovnik je zaupni papir sicer videl, a kmalu po aretacijah, in tudi vrniti ga je moral. 
Novica, da predsedstvo v svojih trezorjih ne hrani osumljenega dokumenta, je predstavljala nov hladen tuš. 
Medtem ko je skupščino seznanil s predlogom, da bi ustanovila posebno skupino, ki bi temeljito analizirala pravne in politične okoliščine ter posledice procesa, je za trenutek vzel v bran tudi armijo in tajno službo: »Zavarovati jih je treba pred psevdodemokratičnimi pritiski in hipokrizijo, z zavestjo, da je njihova politična in moralna integriteta eden izmed pogojev demokracije. 
Morebitve kršitve in zlorabe pa moramo učinkovito, brez odlašanja raziskati in ukrepati v organih, ki so za njihov nadzor zadolženi in za to odgovorni pred družbo in s tem obveščati delovne ljudi in javnost nasploh.« 
Sicer pa je bilo v govoru predsednika Stanovnika čutiti precej pesimističnih tonov. 
Očitno je moral v zadnjih dneh poslušati marsikaj. 
»Demokratični nemir in elan, ki budi samozavest, se pričenja napačno tolmačiti kot prebujanje slovenskega nacionalizma (...) 
Demokratični razvoj so tolmačili kot 'puščanje oblasti iz rok', kot odpiranje vrat nasprotnikom socializma, vse do očitkov anarhizma.« 
Mimogrede, očitek, da slovensko vodstvo spušča oblast iz rok, je na Stanovnika naslovil predsednik zveznega predsedstva Raif Dizdarević. 
Stanovnik delegatom ni povedal, kdo je avtor očitka, je pa o tem govoril mladincem v Ljutomeru. 
Zato pa je delegatom razložil, da se v Sloveniji zavzemamo za bogat in demokratičen socializem in da ta cilj ni samoumeven. 
»Kot realist moram upoštevati, da imamo opravka tudi z razmerami in silami v Sloveniji in Jugoslaviji, ki takim načrtom niso prav nič naklonjene, ker nočejo sprejeti izziva, ki ogroža njihove položaje v obstoječi razporeditvi družbene moči in porazdelitvi družbenega bogastva.« 
Predsednik ni povedal, katere sile branijo svoje položaje. 
Armija? 
Ko se je dan pred skupščinskim zasedanjem s posebnim letalom vračal iz Dubrovnika, je moral na letališču čakati dve uri. 
Povedali so mu, da je zračni prostor nad Slovenijo zaprt in da zato s poletom za nekaj časa ne bo nič. 
Zračni prostor je zaprla vojska. 
Da se bo vedelo, kdo je gospodar.

Živko Mazić se je rodil v Črni gori. 
Pri petnajstih letih se je preselil v Srbijo in osnovno šolo končal v Lazarevu pri Zrenjaninu. 
Ko je bil star 16 let, je šolanje nadaljeval v Zadru. 
Ob koncu petdesetih let, ko je postal polnoleten, se je naselil v Slovenijo in se poročil s Slovenko. 
Nadaljeval je študij in postal pravnik. 
Vojaški tožilec. 
Spomladi 1985 se je kot tožilec prvič srečal z Janšo in ga obtožil, da je s člankom, natisnjenim v Mladini, izdal vojaško skrivnost. 
Janša je takrat objavil, da se bo vojaški rok skrajšal, tožilec Mazić pa je moral kilavo obtožnico umakniti, ker bi z njo pogorel. 
O skrajšanju vojaškega roka so namreč javno pisali številni časopisi. 
Leta 1988, ko se je lotil četverice, je imel v rokah boljši material. 
Dosegel je, da je sodišče četverico obsodilo. 
Vendar s kaznimi ni bil zadovoljen. 
»Premalo,« je ocenil. 
Sodišče je »napačno ocenilo stopnje družbene nevarnosti dejanja in storilcev,« je napisal v pritožbi, naslovljeni na vrhovno vojaško sodišče. 
»Na osnovi pisem iz tujine sklepam, da so nameni Janše in njegovih somišljenikov hujši in nevarnejši, kot je zapisano v sodbi,« je sredi septembra izjavil za novosadski Dnevnik ter dodal, da četverico podpira tudi fašistoidna Lista za Trst. 
In, razumljivo, »sovražna emigracija«. 
Sicer pa se je v intervjuju za novosadski Dnevnik pritoževal, da prejema pošto, v kateri piše: »Za vsakega zaprtega Janšo bomo pobili deset komunistov.« 
In tudi to ga je motilo, da njemu in družini po telefonu ves čas grozijo. 
Med procesom mu je PTT trikrat spremenil telefonsko številko, a ni nič pomagalo. 
»V takih okoliščinah sem moral hoditi v službo že zgodaj, okrog štirih zjutraj, ko ljudi še ni bilo na ulici, domov pa sem se vračal pozno zvečer, ko so se nezadovoljneži razšli,« je razložil, ob tem pa je poskrbel, da novosadska publika ne bi dobila napačne predstave o slovenskem narodu. 
»Če kdo posamezne odpadnike in skupine enači s Slovenijo in slovenskim narodom, me hudo žali.« 
»Slovenci niso Janše«, so v vojvodinski prestolnici naslovili intervju z ljubljanskim vojaškim tožilcem.

Ko je Bavčar v intervjuju z Ervinom Hladnikom-Milharčičem za Mladino odgovarjal na vprašanje, kakšen je njegov program, je odgovoril z drugim vprašanjem: »V zadnjih treh mesecih sem se ukvarjal s tajnimi službami, ilegalnimi političnimi scenariji, aretacijami, vojaškimi procesi, notoričnim teptanjem človečanskih pravic, politično hinavščino, strahom pred direktno in nasilno represijo, kršitvami ustave, ki so bile odrinjene vstran kot manjši incident, ob tem, da je moj najboljši prijatelj v vojaškem zaporu in mu grozi, da bo sedel še leto in pol. 
To nosim s seboj ob tej kandidaturi. 
Kaj pričakujete od mene? 
Program za izhod iz naših trenutnih težav v treh točkah?« 
No, nekaj programskih točk pa je le navedel. 
»Vprašanje samostojnosti Slovenije je samo še vprašanje generacij,« je izjavil sredi pogovora in šokiral javnost. 
Firma Varianta je izmerila, da kandidata Bavčarja podpira 77,7% vprašanih. 
»V volilnem postopku za izvolitev člana predsedstva SRS se bo vnel oster volilni boj med Igorjem Bavčarjem in enim od preostalih sedmih kandidatov,« je v enem od komentarjev ocenil Mile Šetinc in dodal, da bi lahko republiška kandidacijska konferenca ignorirala rezultate iz temeljnih kandidacijskih konferenc. 
Da bi, skratka, volitve malo pogoljufali. 

- s tem da se omogoči dejanski nadzor zakonitih oblastnih teles nad delovanjem civilnih in vojaških varnostnih služb, policije in vojske; nadzor naj temelji na načelu sodobne družbe o ločitvi zakonodajne, sodne in izvršne oblasti.«

10. oktobra so se s podobno izjavo oglasili tudi komunisti, ki so bili člani kolegija Odbora. 
Posebno pismo je Odbor naslovil tudi na Mirana Potrča, predsednika skupščine in skupščinske ustavne komisije. 
Raif Dizdarević, predsednik predsedstva SFRJ, je namreč napadel branilce ustavnega statusa quo. 
»Nesprejemljiva so vztrajanja pri blokadi,« je dejal Dizdarević in dodal: »Če pride do nesoglasij, če (ustavne) spremembe ne bodo sprejete, bomo zabredli v krizo, ki bo mnogo težja od sedanje in bo imela neslutene posledice.« 
Odbor je Dizdarevićevo izjavo sprejel z zaskrbljenostjo, saj » ... te izjave ni mogoče razumeti drugače kot suspenz veljavne ustave in kot grožnjo z uvedbo izrednega stanja, saj sankcionira pravico do nestrinjanja pri sprejemu ustavnih sprememb.« 
Zato je Odbor predsednika skupščine Potrča pozval, naj ne popusti pod pritiski. 
»Nedopustni pritiski, katerim je v zadnjem času izpostavljena SR Slovenija,« je nadaljeval Odbor, »nas še bolj utrjujejo v prepričanju, da je edina možnost, ki Skupščini SR Slovenije zagotavlja verodostojnost njenih stališč in sklepov - razpis referenduma o ustavnih spremembah.«

- ob vročitvi poziva na prestajanje kazni na podlagi te sodbe sklical protestno zborovanje, ki bo v Ljubljani

Strateških vprašanj se je lotil tudi Tomaž Mastnak. 
Ugotavljal je, da je Odbor vsrkal in homogeniziral praktično vse neuradne, neodvisne in opozicijske aktivnosti, s tem pa je povzročil, da so nova družbena gibanja, ki so se priključila Odboru, izgubila lastno identiteto. 
Odbor je »melting pot«, je zapisal ter predlagal nekakšno »samodiferenciacijo«. 
Po njegovem mnenju bi moral Odbor razpasti na različne politične grupacije. 
»Res je čas, da se vsaj katera izmed njih ustanovi kot stranka,« je nadaljeval. 
S tem, ko bi Odbor razpadel na različne politične skupine, je sklenil Mastnak, bi lahko spet postal to, kar je bil na začetku: posebna organizacija, ki se zavzema za človekove pravice.

# NI VEČ ČASA: Odbor razpade na stranke in se spet zbere

Ko so se ob osmih zvečer v Stožicah za mizo posedli Braco Rotar, Franco Juri, Pavle Gantar, Tone Remc, Ivan Borštner, Bojan Fink, Igor Omerza, Janez Janša, Slavoj Žižek, Dare Valič, Spomenka in Tine Hribar, Dušan Keber, Jožef Školč, Tomči Kuzmanić, Rudi Šeligo, Drago Demšar, Samo Resnik, Neva Česnik, Mile Šetinc, Lojze Peterle, Emil Erjavec, David Tasič, Matevž Krivic, Tomaž Mastnak, Marko Hren, France Bučar, Gorazd Drevenšek, Gregor Golobič, Igor Vidmar, Franci Zavrl in podpisani, se je na dnevnem redu najprej znašlo vprašanje, kakšno bo razmerje med Odborom in SDZ. 
Samo Resnik, predstavnik študentske organizacije, je brez oklevanja razložil, kako si avtorji programske izjave SDZ predstavljajo sodelovanje: cilji Odbora in SDZ so identični, je poudaril Resnik, zato bi bilo smiselno, če bi Odbor nastopil kot soustanovitelj SDZ. 
S tem bi javnost videla, da med Odborom in SDZ ni rivalstva. 
Večina je bila nekoliko presenečena, saj programska izjava SDZ še ni bila objavljena. 
Da bi vedeli, o čem teče beseda, je Dare Valič prebral dokument, potem pa se je polemika razživela. 
Franco Juri, denimo, je menil, da bi Odbor naredil napako, če bi svoj politični kapital usmeril v točno določeno politično smer. 
Braco Rotar je dodal, da bi moralo biti razmerje med SDZ in Odborom takšno, kot je razmerje med ZSMS in Odborom. 
Pavle Gantar se je zavzel za to, da bi Odbor podprl ustanovitev SDZ, ni pa se strinjal z idejo, da bi Odbor postal soustanovitelj SDZ. 
Tudi Slavoj Žižek je ugotavljal, da pozna ljudi, ki podpirajo konkretno dejavnost Odbora, ne bi pa podprli abstraktnega programa SDZ, zato ne bi bilo primerno, če bi bil Odbor soustanovitelj SDZ. 
Glas »proti« je dodal tudi Mile Šetinc. 
Zaradi skeptične drže Rotarja, Žižka, Gantarja in še koga - kasneje se je ta del zbral v Debatnem klubu 89 - je Samo Resnik zbrane kritiziral, da je Odbor preveč defenzivna organizacija in da bi moral iti naprej. 
Pri zavzemanju za to, da bi se Odbor kot soustanovitelj pridružil SDZ, je bil najbolj goreč predsednik Društva slovenskih pisateljev Rudi Šeligo, ki je najavil, da bo DSP novi zvezi nudila vso podporo. 
»Odbor naj gre na volitve,« je predlagala Spomenka Hribar, Mile Šetinc pa je odgovoril: »Upam, da se Spomenka šali.« 
Igor Omerza je ocenil, da ne bi bilo nobene škode, če bi Odbor podprl SDZ, zlasti, ker gre tudi novi organizaciji za človekove pravice. 
Temu stališču sta se pridružila še Tine Hribar in Drago Demšar, Janša pa je poudaril, da bi morali zapolniti prostor, ki ga je odprl Odbor. 
Zato bi moral Odbor podpreti vse iniciative, ki se tičejo človekovih pravic. 
Matevž Krivic je bil pri vprašanju, ali naj Odbor podpre ustanovitev SDZ, najbolj zadržan in je menil, da sta to dve povsem ločeni stvari, zato Odbor niti nima mandata, da bi nasprotoval ali podpiral ustanovitev stranke. 
Bavčar se je nagibal k mnenju, da bi se Odbor še naprej ukvarjal s temami, zapisanimi v ustanovnem dokumentu, rojstvo nove stranke pa bi Odbor le pozdravil. 

Vroča diskusija se je končala s sklepom, da bo Odbor pozdravil ustanovitev SDZ, ne bo pa med soustanovitelji. 
27. decembra je Odbor sporočil, da » ... pozdravlja in podpira pobudo za ustanovitev Slovenske demokratične zveze in vse druge neodvisne družbene pobude, ki v svojih programskih načelih zagovarjajo tudi varovanje temeljnih človekovih pravic, ter izjavlja, da je pripravljen v konkretnih vprašanjih s področja varstva človekovih pravic z njimi sodelovati.« 
Pred vrati je bila tudi ustanovitev socialdemokratske stranke. 

Ertlova poteza je razburkala celotno sceno. 
Mladino, Odbor in tudi službo državne varnosti. 
Mladino in Odbor zato, ker je Ertlova pripoved navajala na misel o »prestreljenosti« alternativne scene. 
Službo državne varnosti pa zato, ker informatorji, ki so jih imeli tajni agenti na terenu, niso več verjeli, da jim bo SDV jamčila diskretnost. 
»Tudi če nam osebno zaupajo, ostaja bojazen kompromitacije iz najvišjega vrha,« je zapisal eden od detektivov v pošti, ko jo je naslovil predpostavljenim, in dodal, da zaradi ministrovih nepremišljenih izjav ne bodo mogli prodreti v najožji krog »Ruplove zveze«. 
Ravno tistega dne, ko so žarometi dokončno osvetlili službo državne varnosti in ko je sekretar sklenil, da bo diskreditiral glavnega urednika Mladine, je dr. Dimitrij Rupel s kolegi ustanavljal Slovensko demokratično zvezo. 
In, hm, v Titogradu so mitingaši v drugem poskusu zrušili »foteljaše«.

Nedeljska pogajanja med skupinami iz alternative in družbeno-političnimi organizacijami, v katerih je vlogo posrednika odigrala ZSMS, so proti večeru prinesla presenetljiv rezultat. 
Kljub ohlajenim odnosom se je 25 različnih političnih organizacij, gibanj, zvez, strank in društev iz alternative in oblasti podpisalo pod skupno »Izjavo proti izrednim ukrepom - za mir in sožitje na Kosovu«. 
»Dogodki zadnjih dni na Kosovu so dokončno odprli oči vsakomur, ki je še dvomil o tem, kam pelje politika mednacionalnega zaostrovanja, nasilnega poenotenja ter iskanje sovražnikov: v tragične, samomorilske oblike protestov, ki so sami najboljši dokaz, da komunikacija ni več možna, in naposled v izredno stanje, poseg represivnih organov. 
Smo pri doslej najbolj resni ogroženosti Jugoslavije kot svobodne skupnosti narodov in narodnosti,« je pisalo v uvodu skupnega dokumenta, ki se je končal z zahtevo, naj se nemudoma izpolnijo pogoji, ki so potrebni, da se rešijo življenja rudarjev. 
Pod izjavo so se podpisali: RK SZDL, Zveza sindikatov, ZSMS, ZKS, Zveza borcev, Slovenska kmečka zveza, Zveza slovenske kmečke mladine, Socialdemokratska zveza Slovenije, Slovenska demokratična zveza, ŠKUC, Debatni klub 89, Komisija Pravičnost in mir, Slovenska skupina Helsinške federacije, Hrvaška skupina Helsinške federacije, Beograjska skupina Helsinške federacije, Slovenska študentska zveza, Skupina Gruppo 88, Društvo slovenskih pisateljev, Slovenski center PEN, Medškofijski odbor za študente, Odbor za varstvo človekovih pravic, Odbor za zaščito človekovih pravic na Kosovu, »Bavconov« svet, Sekcija za kulturo miru, Delovna skupina za mirovna gibanja in iniciativna skupina Amnesty International. 
Torej celoten političen lok, ki je obstajal.

Ko je bil Bojan Fink, sekretar Odbora, obveščen, da so Janšo zgrabili, se je takoj še sam odpeljal do zapora. 
Brez težav se je sestal z zapornikom in izvedel, da so ga najprej vprašali, ali priznava sodbo in krivdo. 
Potem so zapornika preoblekli v arestantsko obleko. 
Ker pa so v zaporniški ambulanti ugotovili, da sami roke ne bodo znali zakrpati, so Janšo odpeljali nazaj v Klinični center. 
Tam je zastraženega Janšo pregledal še dr. Dušan Keber. 

Dr. Irena Keber, lečeča zdravnica Janeza Janše, je bila v soboto, 13. maja, ko je zaporniški paznik iz Doba prišel po Janšo, prisebna. 
10. maja je namreč zdravnik KPD Dob sklenil, da bi veljalo bolehnega jetnika poslati na nov specialistični pregled. 
Dr. Dušan Keber, predstojnik Klinike Trnovo, je takoj sprejel svojega starega pacienta in se odločil za nekajdnevno hospitalizacijo. 
Ministru za pravosodje in upravo Janezu Zajcu je poslal pošto, v kateri je razložil, da ne more izključiti morebitnih hujših poslabšanj pacientovega zdravstvenega stanja. 
»Zato vas prosim, da omogočite prestajanje zaporne kazni Janeza Janše v bližini Ljubljane pod režimom, ki bi mu brez dolgotrajnejših proceduralnih postopkov omogočil redne preglede pri lečečem zdravniku,« je napisal dr. Keber. 
Ker je še istega dne za več dni odpotoval v tujino, je pacienta predal v varstvo svoji ženi dr. Ireni Keber. 

Ravnanje oblasti, odgovorih za izvršitev kazni, je še najbolj razburilo zdravnike. 
16. maja so v avli Medicinske fakultete protestirali študentje medicine. 
Ogorčeni so bili, ker so obsojenca aretirali na poti v bolnišnico. 
»Ali je šlo res samo za nerodnost ali za demonstracijo moči? 
Ali bi ga obvedli tudi iz operacijske dvorane?« se je spraševal bodoči zdravnik Zlatko Fras. 
Študentje so protestirali, ker oblasti niso spoštovale mnenja zdravnikov, da obsojenec ni dovolj zdrav, da bi odšel na prestajanje kazni. 
Protestirali so tudi zato, ker so Janšo 13. maja odpeljali iz bolnišnice, čeprav se lečeča zdravnica s tem ni strinjala. 
»Ta dogodek je predstavljal nedopustno omejevanje zdravnikovih in bolnikovih pravic, hkrati pa je pomenil vrhunec v dotedanjem omalovaževanju zdravniške stroke,« so ocenili študentje medicine. 
Protestno izjavo je podpisalo več kot 400 študentov medicine in njihovih učiteljev. 
Protestirajoče študente je med zborovanjem pozdravil dr. Anton Dolenc, predstojnik Inštituta za sodno medicino. 
»Ne moremo in ne smemo pristati na primitivno in enostransko razlago pravic države nad človekom, posameznikom, če oblast izrablja svojo moč za nasilje nad svobodnim odločanjem,« je bradati dr. Dolenc poučil svoje študente. 

15. maja se je s predsednikom republiškega komiteja za pravosodje Zajcem sestala še delegacija Odbora in zahtevala, naj Janšo prestavijo v odprti tip ječe. 
Pravosodni organi so pod pritiski Odbora in zdravniške javnosti popustili. 
17. maja so obsojenca iz strogega zapora v Dobu res prestavili na rob ljubljanskega Barja, v zapor odprtega tipa na Igu. 
Gibanje je doseglo, da je Janša lahko hodil v službo, v ječo se je vračal ob 18. uri, vikende pa je praviloma preživel doma. 
Pred odhodom na Ig pa je moral podpisati izjavo, da brez soglasja ministrstva za pravosodje ne bo javno nastopal. 
Zaradi nenavadne trgovine - »V zaporu odprtega tipa boš le, če boš tiho« - je Odbor protestiral, saj obsojencu ni bil izrečen varnostni ukrep prepovedi nastopanja.

Ko je zvezni notranji minister Petar Gračanin izvedel, da je sekretar Ertl suspendiral zaupne predpise, ki jih je razglasil zvezni sekretar, je zahteval, naj Ertl svoj sklep umakne. 
Jeseni 1989 so agentom SDV po sklepu republiškega predsedstva, skupščinske komisije za nadzor SDV in družbeno-političnega zbora začasno vrnili njihova pooblastila. 
Grozilo je, da bodo v Slovenijo prikorakale patrulje zvezne službe državne varnosti. 
Zakonodaja SFRJ je namreč takšno možnost dopuščala v primeru, če bi se izkazalo, da republiška tajna služba ne bi vršila določenih nalog.

Dr. Janez Drnovšek, predsednik predsedstva SFRJ, je 27. septembra na vrat na nos odletel iz New Yorka, kjer se je udeležil sestanka generalne skupščine OZN, in pristal na Brniku. 
Slovenska skupščina bi morala sprejeti ustavna dopolnila, situacija v državi pa je bila neskončno napeta in zapletena. 
Govorice o državnem udaru so se širile z nadzvočno hitrostjo, zato je marsikdo raje odšel v ilegalo. 
Dan pred tem je zvezna partija sklicala izredno sejo centralnega komiteja, med katero so skušali Kučanovo ekipo prisiliti, da bi Slovenija popustila. 
Pa ni. 
Po celonočnem manevriranju in med čakanjem občinstva, kdaj bo za govorniški pult stopil kak polkovnik ali general ter zahteval vdajo, se je Kučanova posadka varno vrnila v Slovenijo.

Veljko Kadijević, prvi človek vojaškega stroja, ki je na Kosovem že ogreval svoje kolesje za prehod v novo desetletje, je 18. oktobra 1989 sklical skupno sejo vojaškega sveta in predsedstva komiteja ZKJ v JLA. 
Na istem mestu so se zbrali ljudje iz obrambnega ministrstva, generalštaba, vojaških območij in vojaške partijske hierarhije. 
Za razliko od sestanka vojaškega sveta, ministrovega strokovno-posvetovalnega organa, ki je marca 1988 prinesel oceno, da je Slovenijo zajela kontrarevolucija, je oktobra 1989 skupni načrt oblikovala še vojaška partijska organizacija. 
»Slehernemu manevru proti Jugoslaviji in socializmu v Jugoslaviji se bomo odločno in neprizanesljivo postavili po robu,« je razlagal minister Kadijević in vztrajal, da mora država ostati socialistična, samoupravna in federativna. 
Ob tem je jasno pohvalil koncept zvezne vlade Anteja Markovića ter njegovih reform družbeno-gospodarskega sistema. 
Zvezna administracija in vojska sta si izmenjali zaročne prstane.

Vprašanje, kako priti iz socializma, pa je jeseni 1989 za trenutek postalo manj pomembno. 
S Kosovega polja so prihajale vedno glasnejše napovedi, da bo tudi Slovenijo doletel mitingaški val. 
Napoved Miroslava Šolevića in njegovih, da bodo 1. decembra stresli Ljubljano, je povzročila spremembo političnih prioritet. 
Medtem ko so komunistični ali opozicijski voditelji po celi vzhodni Evropi oznanjali, da se je socializem končal, so bile 27. novembra 1989 vse luči usmerjene v Tomaža Ertla, slovenskega notranjega ministra. 
»Naj ne bo ljudi strah!« je vzkliknil, ko je delegatom slovenske skupščine razložil, da je razglasil izredne ukrepe in prepovedal zborovanje, ki bi se moralo 1. decembra zgoditi na Trgu revolucije. 
»Vi ste začeli Slovenijo braniti na Kolpi,« so ljudje iz federalnega notranjega ministrstva očitali Ertlu. 
Ta se je branil, da to ni res, čeprav so močne policijske enote že čakale na južno-vzhodni meji, zlasti v okolici Krškega. 
Medtem ko so v Nemčiji odvažali 42 kilometrov ruševin Berlinskega zidu, je Ertl postavil eno od opek zidu na Kolpi. 

V drugi polovici leta 1989, ko je morala četverica v zapor, je intenzivnost delovanja Odbora sicer popustila, Igor Bavčar, Bojan Fink, Bojan Korsika, Igor Omerza, Alenka Puhar, Spomenka Hribar in drugi pa so še vedno hodili po Sloveniji in publiki, zbrani v tesnih, vedno nabito polnih dvoranah, razlagali, kaj pomenijo človekove pravice, zakaj se borijo za pravno državo, kako si predstavljajo demokratično Slovenijo ... 
Med naporno turnejo po celi Sloveniji so predstavniki Odbora obredli vsaj petdeset krajev in še precej več prireditev. 
Po Sloveniji in zamejstvu so medtem rasli pododbori za varstvo človekovih pravic. 
Že oktobra 1988 je bil v Trstu ustanovljen Odbor, ki je podpiral delo slovenskega Odbora. 
Novembra 1988 so v Ljutomeru ustanovili Pomurski pododbor. 
Decembra 1988 so Pododbor ustanovili v Logatcu. 
Pododbor je ustanovil tudi Univerzitetni inštitut za klinično nevrofiziologijo. 
Mariborski oddelki SDZ, SDSS in SKZ so marca 1989 ustanovili Odbor za varstvo človekovih pravic v Mariboru. 
Pododbori in novi Odbori so se ukvarjali s kršitvami človekovih pravic v svojem okolju. 
Zlasti dejavni so bili v Logatcu, kjer je pododbor vodil Marjan Geohelli. 

Kljub drobni zameri, ki je nastala, ko je postal Bavčar notranji minister, ter napetostim med opozicijo in oblastjo, so kolegi iz gibanja normalno sodelovali in se srečevali na rednih letnih večerjah. 
Politične razlike in zamere so bile enkrat letno pozabljene.

Tone Stojko, Mladinin fotograf, se je vrnil h gledališču, le da po novem gledališke predstave snema z video tehniko.

Viktor Blažič, član kolegija Odbora in publicist, se je še naprej ukvarjal s publicistiko, nekaj časa je deloval kot član socialnega krila krščanskih demokratov, kasneje pa je iz stranke izstopil in se pridružil Janševim socialdemokratom.

Dr. Rastko Močnik, član kolegija Odbora, se je posvetil profesuri na Filozofski fakulteti. 
Predaval je tudi na Inštitutu za humanistične študije.

Mile Šetinc, novinar in član kolegija Odbora, je po poslanski karieri za nekaj mesecev prevzel vodenje urada za informiranje, potem pa je urejal dnevnik Republika, a je tudi to službo opustil.

Miroslav Lazanski, vojaški analitik, ki je razlagal, da vojaški puč v SFRJ ni mogoč, še naprej komentira »vojaško-politično« situacijo. 
Živi v Beogradu.

Ante Marković, samozavestni predsednik zvezne vlade, je junija 1991 odobril napad enot JLA na slovenske mejne prehode, s čimer je duha vojne spustil iz steklenice.

Milan Kučan, predsednik predsedstva CK ZKS, je na svobodnih volitvah leta 1990 postal predsednik predsedstva republike, ob koncu leta 1992 pa predsednik republike. 
Leta 1995 je začela posebna parlamentarna komisija ugotavljati, ali je leta 1988 pri zadevi JBTZ zlorabil svoja javna pooblastila.

Dr. Ljubo Bavcon, predsednik »Bavconovega sveta«, se je posvetil profesorskim opravilom na Pravni fakulteti.

Ivan Maček-Matija, človek, ki so ga federalni krogi sumili, da vodi projekt ustanovitve republiške armade, je umrl leta 1993, dve leti po največjem uspehu novo oblikovane vojaške organizacije.

Josip Vidmar, vplivni človek slovenske kulturne in politične scene, ki je na predvečer začetka sojenja nastopil v dvoranici Društva slovenskih pisateljev, je medtem umrl. 

Tone Pavček, pesnik in poslanec, je ostal pesnik.

Bojan Korsika, urednik Časopisa za kritiko znanosti in član kolegija, je urejal tednik Demokracija, sredi devetdesetih pa je postal predsednik uprave pokojninske zavarovalnice Concordia.

Stane Vezjak, gostilničar, ki je v goste vabil člane kolegija Odbora in skrbel za lipo sprave, je želel ustanoviti Antikomunistično legijo, a stranke ni mogel registrirati.

Blixa Bargeld, mož z demoničnim rezgetajočim glasom, čigar posnetke je bilo moč poslušati pred zborovanjem Odbora na Kongresnem trgu, je nehal jemati heroin. 
Posvetil se je umetnosti, zlasti gledališču, in je nazadnje odigral vlogo Mefista v Faustu.

Dr. Keber je telefonaril do sredine noči. 
Igorja Bavčarja ni in ni mogel priklicati. 
Pogovorila sta se šele naslednje jutro. 
Bavčar se je z vsebino peticije strinjal. 
Ker je Dušan Keber seznam podpisnikov uredil po abecednem redu, se je Bavčarjev podpis znašel na prvem mestu.

Bojan Fink, tajnik Odbora, je kolektivne člane Odbora vestno vnašal v računalnik. 
Iz računalniških podatkov je moč rekonstruirati, da je Odbor sestavljalo 164 raznoraznih celic ZSMS, 85 celic zveze sindikatov, 52 društev, 27 osnovnih šol, nekaj deset srednjih šol, dober ducat partijskih celic, ogromno podjetij ... 

AKTIV MLADIH RAZISKOVALCEV KMETIJSKI INŠTITUT SLOVENIJE

ANSAMBEL ZUPANOVA TORTA

APZ SV. 
CECILIJE

CENTER SREDNJEGA USMERJENEGA IZOBRAŽEVANJA JESENICE

CENTER ZA INTENZIVNO INTERNO MEDICINO UKC LJUBLJANA

DO DOMPLAN KRANJ

DO INFORMATIKA ERC VELENJE

DRUŠTVO ZA KULTURNO SODELOVANJE JUGOSLAVIJA-FRANCIJA

DRUŠTVO ZA NARAVNI ZAKON

DSSS DO VEKTOR

DSSS SOŠKE ELEKTRARNE

DSSS SOZD HP KOLINSKA

GALERIJA AP PORTOROŽ

GRAFIČNO PODJETJE GRAFIKA

HELS YU HRVATSKA SKUPINA

IMOS INŽENIRING

INŠTITUT ZA MATEMATIKO; FIZIKO IN MEHANIKO UNIVERZE EDVARDA KARDELJA

IO PLANINSKEGA DRUŠTVA VRHNIKA

ISKRA TENEL NOVO MESTO

KLUB B-51

KLUB KULTURNIH DELAVCEV IVAN CANKAR CELJE

KODROVSKI SEKTOR ŽELEZARNA JESENICE

KOROŠKI ZDRAVSTVENI DOM

KOT TOVARNA KOVINSKEGA OKOVJA

KRAJANI SOLKANA

LB BANKA DOMŽALE

LB TB NOVA GORIC DEVIZNI SEKTOR

LUTKOVNO GLEDALIŠČE LJUBLJANA

MEDOBČINSKO DRUŠTVO PROTI MUČENJU ŽIVALI

MIZARSTVO MOSTE

NOVINARJI JAVNIH GLASIL IN DOPISNIKI SEVERNOPRIMORSKE

ODDELEK KONSTRUKCIJ ALPLES

ODVETNIŠKI ZBOR NOVA GORICA

OK ZSMS LAŠKO

OO ZK SC DUŠANA KVEDRA PTUJ;TOZD SKMKŠ VELJKA VLAHOVIČA

OO ZK SDES NOVA GORICA

OO ZS CENTRALNE DELAVNICE VZDRŽEVANJA ŽELEZARNE JESENICE

OO ZS EMONA IPKO

OO ZS KEMIJSKI IŠTITUT BORIS KIDRIČ

OO ZS SDK CENTRALA LJUBLJANA

OO ZS TEHNIČNI BIRO JESENICE

OO ZS TOZD TELEGRAF IN TELEFON

OO ZS TOZD ZDRAVSTVENI DOM AJDOVŠČINA ZZD NOVA GORICA

OO ZS ZNANSTVENO RAZISKOVALNI CENTER SAZU

OO ZSMS CARINARNICE KOPER

OO ZSMS GORJANSKO

OO ZSMS HRUŠEVICA

OO ZSMS JUGOBANKA TB LJUBLJANA

OO ZSMS JURŠINCI PTUJ

OO ZSMS TO MESO HMEZAD JATA

OO ZSMS TOVARNA PLETENIN SEŽANA

OO ZSMS TOZD IZOLACIJE KRKA

OO ZSMS TOZD VZDRŽEVANJE DO TAM

OO ZSMS TOZD ZA UPRAVLJANJE IN VZDRŽEVANJE SIGNALNIH NAPRAV

OO ZSS SREDNJA TEHNIŠKA IN NARAVOSLOVNA ŠOLA POSTOJNA

OS HEROJA GAJZERJA TRŽIČ

OS TONE SELIŠKAR LJUBLJANA

OSNOVNA ŠOLA 8 TALCEV

OSNOVNA ŠOLA KOMEN

OSNOVNA ŠOLA KOPRIVNICA KRŠKO

OSNOVNA ŠOLA X. KORPUSA NOV NOVA GORICA

OSNOVNA ŠOLA JURIJ DALMATIN KRŠKO

PD JEZERSKO AO JEZERSKO

PEDAGOŠKA FAKULTETA MARIBOR

PREDSEDSTVO OK ZSMS AJDOVŠČINA

PRIMORSKI DNEVNIK TRST

RADIOTERAPEVTSKA SLUŽBA ONKOLOŠKEGA INŠTITUTA

REVIJA AB

REVIJA PROBLEMI

SEKCIJA MAGNUS

SITOTISK MIRJANA FURLAN

SOŠOLCI LETNIK 1941 GIMNAZIJE V KRANJU

SREDNJA NAROVOSLOVNA ŠOLA LJUBLJANA

SREDNJA ŠOLA TISKA IN PAPIRJA

SREDNJA ŠOLA ZA ELEKTRONIKO IN NARAVOSLOVJE LJUBLJANA ŠENTVID

SREDNJA ŠOLA ZA STROJNIŠTVO

SREDNJA VZGOJITELJSKA ŠOLA

STROKOVNA SLUŽBA OBČINSKIH SKUPNOSTI ZA ZAPOSLOVANJE

STROKOVNI KOLEGIJ MODERNE GALERIJE LJUBLJANA

STUDIO MARKETING DELO

ŠALEŠKI ŠTUDENTSKI KLUB

TEHNIČNI SEKTOR DSSS DO VODOVOD KANALIZACIJA

TOZD 38 TVT BORIS KIDRIČ

TOZD MASIVA BREST CERKNICA

TOZD MAXIMARKET

TOZD RAZVOJNI INŠTITUT ISKRA AVTOMATIKA

TOZD TELA ISKRA AVTOMATIKA

TOZD VIČ-RUDNIK ZD LJUBLJANA ENOTA DR. PAVLA LUNAČKA

UK ZSMS LJUBLJANA

UPOKOJENCI MEBLA

VVZ KRŠKO

ZAVOD ZA KULTURO IN IZOBRAŽEVANJE TRŽIČ

ZVEZA DRUŠTEV ŠKUC FORUM

