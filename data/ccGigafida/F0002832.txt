Spredaj se je zaslišalo streljanje. 
Obstali so. 
Pridrvel je fašistični oficirček in jih priganjal naprej. 
Tomaž je nagonsko segel po revolverju. 
Toda v trenutku je nastala nepopisna zmeda. 
Bežeči vojaki s čela so jih začeli porivati nazaj. 
"Od kod, od spredaj?" je pomislil. 
"Jaz pa sem imel ves čas občutek, da se nam plazijo za petami. 
Ali se ni davi Bussoni trkal po prsih, da hitimo naproti hrabrim četam Nezavisne države Hrvatske?" 
Kot v odgovor na to vprašanje je eden od bežečih zavpil: "Partigiani! 
Partigiani croati!" s posebnim poudarkom na "croati", kot da gre za posebno nevarno zver. 
"No, zdaj pa imaš! 
Namesto hrabrih hrvaških zaveznikov hrvaške partizane!" 
Komaj sta s tovarišem vzdrževala red med svojimi planinci. 
Od spredaj je pridrvel Bussoni in divje vpil: "Naprej! 
Naprej! 
Ali tako držite prisego, dano duceju!" 
Rjovel je do hripavosti in res se mu je posrečilo ustaviti črnosrajčnike.

Tomaž je zadremal in se zdaj pa zdaj zdrznil iz sna. 
V daljavi se je še zmeraj slišalo streljanje. 
"Bogve kaj je z onimi nesrečnimi razkropljenci tam doli? 
Pa tudi mi smo tukaj kot v mišnici. 
Kaj pa je tale hribček. 
Mravljišče. 
In tistih nekaj plitkih jarkov. 
In vendar sem bil jaz prvi, ki sem zavpil "V hrib!" 
Major Bussoni s svojimi cofarji pa za menoj, ubogim kraljevskim poročnikom. 
Seveda, eno je na miru pridigati o širjenju rimske kulture, drugo pa znajti se v obkolitvi. 
Sicer pa je zdaj že vse vseeno." 
In spet je zadremal.

Opoldne je Tomaž skupaj s svojimi za cerkvenim zidom pogoltnil menažko vroče čorbe. 
V tem krvavem, blaznem dnevu, ko je iz razsodnega, pravico ljubečega fanta postal avtomat brez misli, ni niti opazil, kdaj se je dan prevesil. 
Na zahodu se je že prižigala večerna zarja in nad njo je v zelenkastem pasu zatrepetala večernica. 
Za hip se je v njem spet zganilo mlado, človeško srce, ko je zaslišal ob sebi cvileči Bussonijev vzkrik:"Barbari! 
Ah, barbari! 
In vi ste jih še znali opravičevati! 
Poglejte, kaj so nataknili na kol!" 
Tomaž je dvignil daljnogled in zagledal tik pred seboj odrezano glavo mule z dvignjenimi ušesi, ki je strmela vanj s steklenimi očmi. 
Vse do najzgodnejšega otroškega strahu je pošastna glava v hipu pometla iz njegovega spomina. 
Spina de mul! 
Strašni čarovnik, ki ob gorskih nevihtah divja na zadnjih nogah v podobi napol razpadle mule in zažiga drevesa in pastirske stanove. 
"Če boš bežal sam v hosto, te bo vzel Spina de Mul!" mu je grozila babica.

"Poročnik, poročnik! 
Pazite! 
Sklonite se!" prepozno. 
Usmiljena krogla mu je šla naravnost skozi glavo v trenutku, ko je v njej ostal samo otroški spomin. 
Mati božja, h kateri je vsako jutro zmolil v najzgodnejših letih naučeno molitvico, ga je rešila grozote klanja, ki je sledilo naslednji dan.

"Štefan, kaj govoriš! 
Potem pa se še čudiš, da te sumničijo! 
Veš, da skuša biti naša justica popolnoma pravična, čeprav mora zaradi razmer postopati v skrajni naglici."

"Ne. 
Poslušam te. 
Ampak koliko izjav ste že sestavili, napisali in podpisali v tem kratkem času. 
Na terenu pa je potem vse drugače. 
Saj se spominjaš, kako si nas v osmem razredu navduševal za Tolstojevo "Vojno in mir?" 
Gotovo se spomniš, kaj piše tam o tem, kaj vse odloča v bitkah. 
Najmanj naprej sestavljeni načrti in razglasi."

Štefan je dvignil glavo.

"Duhovna povezava! 
Transcendenca! 
Larifari!" 
Štefan je vstal in se začel razburjeno sprehajati po sobi. 
"Nande, Nande, ali se zavedaš, kaj ste storili? 
Kaj si storil ti, naša najvišja avtoriteta, naš Mojzes, za katerim smo šli skozi Rdeče morje? 
Veš kaj? 
Rekel ti bom, ko sem že pri biblični prispodobi. 
Rdeče morje nas bo zagrnilo, nas že zagrinja. 
Ne! 
Ne1 Počakaj, prosim. 
Do zdaj si zmeraj govoril ti, pusti zdaj enemu izmed nas, da spregovori do konca. 
Kaj ti veš o ponižanju in zapostavljanju, ki ga naši fantje vsak dan doživljajo na terenu od lastnih komunističnih tovarišev! 
In to sredi največjih nevarnosti, ko bi morali biti vsi kot ena samo tovarišija, o kateri si ti vedno sanjal. 
Pusti me! 
Na pamet vem, kaj boš odgovoril. 
Da bo zmaga komunistov kazen za stoletne grehe kristjanov, kot je rekel ne vem že kateri francoski filozof. 
In jaz mu rad pritrdim. 
Ampak veš, kdo bodo prve žrtve? 
Ravno mi, ki smo se jim pridružili v borbi. 
Ja, ko že stalno govorim s svetopisemskimi besedami: "Pohujšanje sicer mora priti, ampak gorje tistemu, po katerem pride!"

"Oprosti! 
Marsikaj grenkega sem ti zrekel. 
Poizkušaj me razumeti. 
In ne boj se! 
Ne bom ušel k belim. 
Saj me že tako teži bratska kri, čeprav jo do zdaj, hvala Bogu, nisem sam prelival. 
In da bi zdaj dvignil roko nad lastne tovariše v borbi! 
Morda se zadnjič odkrito pogovarjava. 
Samo eno bi te prosil. 
Tisto, kar sem omenil že poprej. 
Tudi če bi krščanski socialisti bili obdržali lastne aktiviste, jaz ne bi ostal med njimi. 
Hočem med borce. 
Prosim, pregovori jih. 
Zaradi mene me lahko pošljejo tudi v kazensko četo. 
Če sem jim sumljiv, naj me pošljejo čez demarkacijsko črto v nemško cono. 
To je moja zadnja prošnja nate, moj dragi profesor."

Zdajci je pošastno zašvistelo po zraku in nekaj drugega, plamenečega, groznejšega od vsega prejšnjega jim je začelo leteti čez glave. 
"Minometalci!" je zakričal komandant. 
"Prekleti Lahi!" je kot v odmev zaklel komisar. 
"Nikdar ne veš, kam bo ta hudič priletel." 
"V jarek!" je zavpil komandant in se podričal navzdol, kjer se je že gnetla gneča teles. 
Štefan je zdrknil za njim. 
Kot uročen se je zagledal v plamen, ki se jim je kot val bližal po hudourniku navzgor. 
Vnelo se je dračje na dnu in plamen je že lizal za skladovnicami drv ob robovih.

