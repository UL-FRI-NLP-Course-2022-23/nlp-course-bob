Na splošno velja, da bolj malo vemo o uporabi vodnih rastlin v zdravilstvu. 
To dejstvo niti ne preseneča, saj je delež vodnih vrst glede na celotno rastlinsko bogastvo majhen, poleg tega pa je tudi njihovo rastišče za zeliščarje manj primerno kot suhe planinske trate ali nižinski travniki. 
Zato je zdravilni potencial, ki ga ima kolmež, toliko bolj zanimiv in vreden naše pozornosti. 
Najprej si oglejmo rastlino z očmi botanika, potem pa bomo odkrivali poti, po katerih je rastlina zaradi svoje uporabne vrednosti osvajala svet, in na kakšen način se je prepletala z življenjem ljudi. 
Morda se bo kakemu bralcu celo utrnila že pozabljena misel na nasvet stare mame ali vsevedne sosede, kako ublažiti trebušne krče ali popraviti govor pri težko razumljenem, odraščajočem otroku.

Kljub temu, da rastlina v Evropi ni bila več redka, je bila bolj cenjena indijska različica, ki je imela močnejši in prijetnejši vonj, zato so rastlino za posebno uporabo še vedno uvažali. 
Nekatera plemena ameriških indijancev so kolmež uporabljala kot menjalno sredstvo, kar pove precej o tržni vrednosti te rastline. 
Na podlagi izkušenj indijanskih plemen so rastlino uvrstili tudi na uradni seznam drog v ZDA. 
Ko so v kasnejših poskusih ugotovili, da azijska vrsta kolmeža pri živalih povzroča koncerogeni tumor, so jo s tega seznama umaknili. 
Posledično je rastlini padla vrednost, kar je razvidno iz zožanja obsega njene uporabe. 
Koreniko uporabljajo zaradi aromatičih sestavin v gospodinjstvih za pripravo kompotov in likerjev, poleg tega pa tudi za odvajanje od kajenja. 

