»Težko je opisati zadovoljstvo, ki mi ga je prinesel ta bron. 
Odkar sem leta 1994 osvojil zlato kolajno na mladinskem SP, sem bil prepričan, da lahko posežem po odličjih tudi med člani. 
Za menoj je nekaj let hudih razočaranj. 
Šest ničel, ki sem jih zapored 'ustvaril' na dveh zadnjih SP in ostal brez uvrstitve, je bilo izjemno težko breme. 
Lahko si predstavljate, kako bi se počutil, če v tokratnih kvalifikacijah ne bi v zadnjem poskusu izpolnil norme za finalni nastop. 
Finale je bil zatem v primerjavi s kavalifikacijskimi mukami - pravi mačji kašelj,« je še dolgo v noč premleval sevillske dogodke prvi slovenski atlet, ki se s svetovnega prvenstva vrača s kolajno.

Cankarju 20 tisoč $

Na SP so osvajalcem kolajn razdelili več kot 5,3 milijona $. 
Zlata kolajna je bila vredna 60, srebrna 30, bronasta pa 20 tisoč zelencev. 
Zlata kolajna v štafeti je bila vredna 80.000 $. 
Na SP je največ zaslužil Američan Michael Johnson, ki je za svetovni rekord dobil še 100.000 $. 
Skupno jih je v žep spravil 180.000. 
Drugi na seznamu je Maurice Greene s 140.000, tretja pa Inger Miller s 110.000 zelenci.

Rajmond Debevec ostaja v svetovnem strelskem vrhu

Na finalnem tekmovanju letošnjega svetovnega strelskega pokala je naš as z zračno puško osvojili 3. mesto

Finalni del desetih strelov je najbolje začel Gönci. 
Rajmond se mu je po tretjem strelu približal na 0,1 kroga zaostanka. 
Po petem strelu se je prebil na 2. mesto Hadžibekov, Debevec pa se je na tretjem mestu z zadnjima streloma dokončno otresel Sidija. 
Najuspešnejši v finalnih desetih strelih je bil sicer svetovni rekorder Farnik (102,7), a vodilnih ni več mogel ogroziti. 
Gönci je zadel 102,1 kroga, Hadžibekov 101,8, Debevec pa 101,7 kroga in ta trojica si je razdelila tudi kolajne.

Finale dvojnih dvojcev se ni bistveno razlikoval od nastopov blejske posadke v predtekmovanju in polfinalu. 
Čop in Špik sta si velikansko prednost priveslala v prvem delu proge, vse od štarta, ki sta ga zadela tako popolno, da sta se za hip celo bala, da ga bodo razveljavili, češ da sta prehitro začela, pa tja do polovice proge, ko sta imela pred zasledovalci že tri sekunde prednosti. 
V drugem delu proge sta se norveški in nemški čoln nekoliko približala, a še zdaleč ne tako, da bi ogrozila slovensko zmago. 
Čopu in Špiku je ura na cilju namerila 6:04,37, kar je najhitrejši čas v tej disciplini v zgodovini veslanja, sicer neuraden svetovni rekord, Nemca Sebastian Mayer in Stefan Röhnert sta veslala 6:06,15, Norvežana Olaf Tufte in Fredrik Bekken, zmagovalca svetovnega pokala, pa sta se pri 6:06,20 morala zadovoljiti z bronasto kolajno.

»Naslov svetovnega prvaka je naslov svetovnega prvaka. 
Kolajne sem zelo vesel, čeprav mi tista prva iz Tampereja pomeni več. 
Takrat sem bil pač najboljši posameznik na svetu. 
Vesel sem dejstva, da dva dobra skifista lahko brez večjega skupnega treninga konkurirata najboljšim dvojcem,« je dejal Čop. 
»Tekmo sva super izpeljala. 
Držala sva se taktike, za katero smo se sinoči dogovorili s trenerjem. 
Celo pot sem skušal poslušati tudi Čopa, ker ima več izkušenj s takimi tekmami in popravljal napake, na katere me je opozoril. 
Na koncu se je izšlo, kot se je,« pa je bil v cilju kratek Špik. 
Zadovoljen je bil tudi trener Miloš Janša: »Tekma se je iztekla po načrtu. 
To je dobro, kajti posadka, ki hoče zmagati na svetovnem prvenstvu, si ne more privoščiti taktičnih napak. 
Pri pripravi taktike smo upoštevali njuno veliko hitrost v prvem delu proge, nato smo si zastavili kar najbolj racionalno porabo moči v drugem delu, da bi ostalo dovolj moči za finiš, ki smo ga postavili za zadnjih 250 m proge, da se ne bi prehitro iztrošila.«

Kocuvan končal v luknji

Jastrebarsko - Na zadnji letošnji tekmi SP v motokrosu razreda do 125 ccm je zmagal Italijan Claudio Federici, drugouvrščeni v skupni razvrstitvi. 
Svetovni prvak je tako kot lani Alessio Chiodi, sicer ljubljenec slovenskega občinstva v Orehovi vasi. 
V skupni razvrstitvi letošnjega SP je slovenski reprezentant Sebastjan Kern, ki je včeraj v 1. vožnji odstopil, zasedel 30. mesto z 10 točkami. 
Omeniti gre zlasti dober prvi nastop Romana Jelena (17.). 
V drugo je bil Jelen 26. 
D. Š.

Coothtown - V 12. etapi ene najtežjih preizkušenj z gorskimi kolesi Crocodile Trophy v Avstraliji je Jure Robič z zaostankom 1:10 za Nemcem Uhlschmiedom zasedel 3. mesto. 
Pred zadnjima dvema etapama je Jeseničan tudi v skupni razvrstitvi na 3. mestu. 
Za vodilnim Nizozemcem Viergeverom zaostaja 10:52, za drugouvrščenim Uhlschmiedom pa 59 sekund. 
Matic Šmon se je po odstopih nekaterih tekmovalcev povzpel na 9. mesto v skupnem seštevku, v katerem za vodilnim zaostaja dobrih pet ur.

