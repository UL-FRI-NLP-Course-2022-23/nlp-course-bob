Slovenci in vojaška zavezništva (4)

Navzlic takemu ravnanju F. Tuđmana, ki je povzročilo velikansko škodo ravno njegovi državi, so slovenske vlade nedvomno pomagale Hrvaški prebroditi najhujšo krizo po osamosvojitvi. 
To sodelovanje je vključevalo: omogočanje proste kopenske in delno tudi pomorske povezave Hrvaške z Zahodom čez slovensko ozemlje in luko Koper; omogočanje oskrbe osrednje Hrvaške z električno energijo in naftnimi derivati (to zadnje je veljalo tudi za Dalmacijo); omogočanje tajnih prevozov orožja, streliva in vojaške opreme; odprodajo dela bivše jugoslovanske oborožitve (tudi tankov), streliva in opreme Hrvaški; preprodajo in prevoz tujega orožja, streliva in opreme (namenjenih tudi osrednji vladi BiH) čez slovensko ozemlje; verjetno tudi izmenjavo vojaškoobveščevalnih podatkov. 
V hrvaški vojski se je borilo tudi neznano število Slovencev, slovenska vojska pa je v svoje vrste sprejela tudi Hrvate.

Problematični vidiki na strani javnega mnenja pa so tako v državah članicah NATO kakor tudi pri nas doma. 
Ankete kažejo, da je v vodilnih članicah NATO več izprašancev nasprotovalo sprejemu celo treh povabljenih srednjeevropskih držav (Poljske, Češke in Madžarske), kot pa je njihov sprejem podpiralo. 
Slovenija pa je v javnosti držav članic NATO zelo šibko prepoznavna. 
Predvsem zaradi tega je njen sprejem podpiralo manj izprašancev kot pa sprejem marsikatere vzhodnoevropske države, tudi takih, ki za povabilo, vsaj v doglednem času nimajo nikakršne možnosti. 
Pri našem javnem mnenju pa je poglavitni problem v nerazumevanju, da bi vstop v zavezništvo pomenil ne le pridobitev v varnostnem in političnem pogledu, marveč tudi sprejem in izpolnjevanje novih obveznosti in prevzem dodatnih bremen. 
Ravno teh zadnjih večina izprašancev v naših anketah ne mara, tudi med tistimi, ki bi na referendumu glasovali za vstop v NATO. 
To vključuje povečanje obrambnih stroškov, omogočanje prevozov, preletov zavezniških sil ter uporabe naših letališč in vojašnic. 
Naša javnost najbolj nasprotuje sodelovanju naših vojakov v zavezniških vojaških operacijah zunaj našega ozemlja in namestitvi jedrskega orožja (to je itak zgolj hipotetično vprašanje). 
Podobno protisloven odnos je bil prisoten tudi na Češkem in Madžarskem, vsaj do njunega vstopa v zavezništvo.

4. 
Države, v katerih so živeli Slovenci, so le zelo redko in za kratka obdobja razglašale svojo nevtralnost. 
Nobena izmed njih tako ni postala trajno nevtralna država. 
Tega statusa jim tudi niso priznale druge države, predvsem velesile. 
Politika nevtralnosti v nobeni izmed njih ni postala notranja zakonska ali ustavna norma. 
Izkušnja z nevtralnostjo Kraljevine Jugoslavije v l. 1939-1941 je bila še najbolj izrazito ponesrečena. 
Zaradi drugačnega geopolitičnega položaja in iz drugih razlogov se nevtralnost ni nikoli zakoreninila v politični zavesti Slovencev, tako kot se je to zgodilo med Švicarji, Švedi in v zadnjih desetletjih tudi med Avstrijci.

