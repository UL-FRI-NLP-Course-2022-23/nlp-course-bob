(se nadaljuje)

Te Anau sam po sebi ne bi bil nič posebnega, če ne bi predstavljal nekakšnega turističnega in upravnega središča Fiordlanda, narodnega parka na jugozahodnem koncu južnega otoka. 
Pokrajina zelo spominja na norveške fjorde, le da je malo manj prepredena s cestami in trajektnimi povezavami. 
Dobrih 100 km severno od Te Anaua se nahaja eden najznamenitejših fjordov, Milford sound, ki privablja množice turistov. 
Seveda je privabil tudi naju in imela sva kaj videti. 
Stene okoliških hribov se strmo spuščajo v morje, preko njih pa pada prek petdeset slapov. 
Njihovo število je odvisno predvsem od vremena, zato pravijo, da je Milford sound najlepši v dežju. 
To področje je namreč najbolj mokro na svetu, z letno višino padavin preko 6 m. 
Zaradi nepropustne plasti tik pod površino zemlje in pretežno skalnatih sten se ob nalivu celoten fjord spremeni v en sam slap. 
Pravijo, da je pogled čudovit, nič pa ne povejo o mokrih nogah… 
Zato sva bila kar zadovoljna s sončnim vremenom in kakšnimi tremi slapovi za vsakim ovinkom.

