Po dvajsetih dneh jadranja, ki še zdaleč ni bilo enostavno, v hudi neviht,i so se z drobno barko neusmiljeno poigravale ogromne vodne mase, sta se ustavila na prvem kosu kopnega, na otoku Barbados v Karibskem morju. 
Zasidrala sta barko, opravila vse formalnosti in šla spat za več kot 24 ur. 
Potem sta šele dojela, da sta na fantastičnem otoku belega peska in zelenih palm, toplote, ritmov rumbe in sambe, sladkornega trsa in prijaznih ljudi. 
Nadaljevala sta do otoka Grenade, nato pa iskala indijance v razvejani delti največje venezuelske reke Orinoco. 
Spet v Karibskem morju sta se znašla v raju na zemlji. 
To so nenaseljeni koralni otoki Venezuele, sredi morja izgubljeni čudoviti svetovi, bogati v barvah in poeziji. 
Vrnila sta se v civilizacijo, na Nizozemske Antile, nato pa sta se kljub svarilom namenila v staro kolumbijsko mesto Kartageno. 
Zaradi nevarnega morja sta morala pristati prej in Milanka bi skoraj izgubila kapitana. 
Zanj je mafija hotela kar 2000 ameriških dolarjev. 
Psihološko bitko sta dobila in zbežala proti koralnim otokom San Blos. 
Skozi Panamski prekop, katerega prehod je posebno doživetje, sta vstopila v Tihi ocean.

Velika preizkušnja

Pred najzahtevnejšo plovbo sta se popotnika na vso moč sporekla. 
Prve dni na Tihem oceanu je ona, ledeno hladna, brez besed izpolnjevala svoje dolžnosti pri jadranju, on pa je bil tak kot zmeraj. 
Mirno in prijazno vedenje si je Milanka razlagala »kot posledico njegove plemiške vzgoje«. 
Čas naredi svoje, še posebej na majhni barki, ki ima na voljo le nekaj kvadratnih metrov življenjskega prostora.

Barčica Vakuta je plula pod srečno zvezdo.

