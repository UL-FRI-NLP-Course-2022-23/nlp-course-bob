Sklenem lahko, da je škofovska prižnična veda o moralni razsutosti Slovencev sama po sebi moralno vprašanje. 
Kaže na klavrno moralno in intelektualno stanje v slovenski RKC. 
Zato tudi ne preseneča, da so z »zadržanjem« glede gozdov v RKC poskrbeli za slovenski moralni škandal desetletja.

2. kar zadeva ideološke monopole v slovenski preteklosti, ni drugega spornega obdobja razen komunizma;

Značilnost te teze je, da slovensko preteklost prikazuje izrazito selektivno in pristransko. 
Izobraženi, celo izredno izobraženi katoliški avtorji se obnašajo, kot da je npr. glede vprašanja verske svobode v slovenski preteklosti sporen le socializem oziroma komunizem. 
To pa je zelo zgrešeno. 
Verska svoboda je v mednarodnih dokumentih, ki razpravljajo o človekovih pravicah, opredeljevana kot pravica do katerekoli vere in od katerekoli vere, torej tudi do nekatoliške vere, »nevere« in »ateizma«. 
Glede kratenja tako opredeljene verske svobode na splošno lahko govorimo o dveh spornih slovenskih obdobjih: o katolicističnem in o socialističnem ali komunističnem. 
Primerjava obeh obdobij pokaže, da je bilo katolicistično dolgotrajnejše in bolj, ne pa manj omejevalno kot socialistično. 
Pomislimo na primer na to, da v katolicistični dobi Slovenci niso smeli biti kaj drugega kot katoličani (razen ob koncu), v socialistični pa so poleg tega, da so morali biti nekakšni papirnati socialisti, smeli biti tudi katoličani ali kaj drugega. 
Medtem ko v protireformacijski Sloveniji nekatoličani niso smeli opravljati verskih obredov in verouka ali pa so jih (kasneje) smeli le »privatno« in pod nadzorom, je bilo katoliško obredje, katoliški in nekatoliški verouk v času totalitarnega komunizma skorajda neoviran. 
S tem nikakor nočem reči, da socializem ni bil »totalitaren«, da ni tudi v svojih proticerkvenih in »protiversko« inspiriranih dejanjih poškodoval ali uničil marsikaterega življenja (in da se nekateri krivde glede tega še vedno niso zavedli), opozoriti želim na to, da je cerkveni zgodovinski spomin več kot sprenevedav glede množice lastnih grehov.

Mimo pravil poštene igre je tudi interpretacija mednarodnih dokumentov, ki jo v pismu predstavljajo škofje. 
Ne verjamem, da katoliški škofje ne poznajo prave interpretacije evropske konvencije o varstvu človekovih pravic. 
Menim, da želijo zavestno zbujati občutke prikrajšanosti in jeze v nepoučenih ljudeh. 
V mednarodne standarde o svobodi religije in verovanj namreč nikakor ne spadajo škofovske zahteve, da država mora odpreti vrata javnih šol cerkvi oziroma RKC. 
Svetovno poročilo o svobodi verovanj in prepričanj tovrstno pravico staršev glede šole razlaga takole: »Država ni dolžna zagotoviti izobraževanja ali šol, ki izpolnjujejo želje staršev glede religije in verovanj. 
Je pa dolžna spoštovati pravico staršev, da ustanavljajo šole z izobraževalnim programom, ki je v skladu njihovimi verskimi prepričanji.« 
(Boyle, Sheen, 1997: 6, razlaga se nahaja tudi v odlični analizi Z. Kodelje, 1995: 25-26). 
Slovenski šolski zakon ni v opreki z nobeno mednarodno konvencijo, so pa v opreki z njo interpretacije škofov. 
Zahteva, da sme izključno RKC v šoli izrekati mnenja o zgodovini RKC (ker sicer otroci v cerkvi slišijo eno, v šoli pa drugo), bi analogno pomenila, da sme samo Združena lista socialnih demokratov v šoli razlagati obdobje vladavine komunistične partije. 
Pričakovanje, da mora biti vse, kar je slišano pri cerkvenem verouku, usklajeno s tistim, kar je slišano v šoli, bi pomenila, da mora biti šolska evolucijska teorija usklajena s krščansko zgodbo o stvarjenju ali obratno, itd. 
Menim, da bi moralo RKC bolj skrbeti ena očitna neusklajenost: to, da ljudje vidijo, da RKC pri verouku govori eno, dela pa drugo.

Povojna komunistična oblast je z odlomkom 19. januarja 1952 odpravila verouk v šoli, medtem pa je vsiljevala svoj svetovni nazor v skladu s svojo ideologijo. 
Z različnimi ukrepi je hotela vzeti Cerkvi in staršem, posebno vernim, vsak vpliv na mladino, kristjane pa potisniti na družbeni rob. 
Njen končni cilj pa je bil uničenje Cerkve in krščanske kulture na Slovenskem.

To je še posebno vidno v tistem zakonskem določilu, ki v državnih šolah prepoveduje vsako konfesionalno dejavnost. 
V naših šolah je prepovedan verouk, pa tudi kakršenkoli pouk o veri, kjer bi imela Cerkev svojo besedo. 
To izhaja iz nestrpnosti do vere in Cerkve in bo tako nestrpnost tudi rojevalo. 
Če bi naša šola hotela vzgajati za strpnost in pluralnost, ne bi izključevala iz šolskega prostora katoliške vernosti in Cerkve, katerima pripada velik del naših državljanov. 
Naj v tej zvezi pripomnimo, da vsi mednarodni dokumenti o vzgoji in izobraževanju naročajo, da mora šola vzgajati za rasno, narodnostno in versko strpnost.

Na god sv. Gregorija velikega, papeža in cerkvenega učitelja, 3. septembra 1998

