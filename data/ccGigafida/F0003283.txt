Dirko je dokončno odločil prvi del sobotne etape od Nove Gorice do Vršiča. 
Da bi lahko še ogrozili Steinhauserja, bi morali slovenski kolesarji na nekoliko bolj ravninskem delu etape še pred začetkom vzpona na Vršič "povleči" Papeža, Premužiča, Glivarja ali Ravbarja in vsaj enemu izmed njih zagotoviti dovolj veliko prednost. 
Ker pa so krkaši in rogovci ves čas budno pazili drug na drugega in preprečili vsak pobeg, je bila Sandijeva rumena majica slečena že na prvih serpentinah vršiškega klanca. 
Tobias Steinhauser se je v klanec zapodil tako silovito, kot da bi šlo le za enega izmed dolenjskih gričev, in priplezal do ciljne črte pod Tičarjevim domom daleč najbolj svež od vseh tekmecev ter drugouvrščenega Srečka Glivarja premagal za debelo minuto, Sandija Papeža, ki je prišel na cilj kot 24., pa skoraj za 4 minute. 
Na Vršiču sta se izkazala tudi Bogdan Ravbar, ki je prispel na vrh 3., le 10 sekund za Glivarjem, in debitant v članskem moštvu Krke, lanski mladinec Branko Filip, ki je za Glivarjem zaostal minuto in pol ter ciljno črto prepeljal kot 13.

ZMAGOVALEC NA VRŠIČU - Visoko dvignjene roke Tobiasa Steinhauserja na vrhu hladnega, meglenega, deževnega in zasneženega Vršiča so pomenile konec upov za slovenske ekipe. 
Kljub slabemu vremenu je zmagovalca na vrhu najvišjega gorskega prelaza pozdravila množica gledalcev, med katerimi je bilo precej Dolenjcev, največ pa Novomeščanov iz Žabje vasi.

