Na ulicah San Cristobala je (bilo lani - ne vem, kako je zdaj, ko so oblasti z vojsko izolirale »zapatistično cono« in izgnale tuje novinarje, ker se očitno pripravljajo na obračun) vse polno trgovčičev z ročno izdelanimi lutkicami človeških figur z zakritim obrazom, ponujanih z besedami »Es Marcos«. 
In zagatno vprašanje, komu je namenjena ta (že mitična) figura - njim samim ali morda predvsem iz Evrope prihajajočim turistom. 
Ko sem se vrnila, sem brala članke o trumah »političnih turistov«, novinarjev in novinark, ki se potikajo po hribovskih vaseh Chiapasa, zasledujoč intelektualno fascinantnega in erotično privlačnega komandanta. 
In brala sem tudi (http:www.ezln.org/) Marcosove članke, ki včasih ne zvenijo prav nič optimistično (kako tudi ne bi!) in včasih uporabljajo nekam staroveško zvenečo borbeno dikcijo - včasih, včasih so že spet lucidni, igrivo ostri in inspirativni; včasih pa kot malokdo zadene v bistvo vprašanj sleherne človeške eksistence. 
Ni bil samo inspirirani trenutek, ko sem v kavarni brala članek tega moža, ki nima identitete, moža z vojsko brez obraza, ki »ne obžaluje, da so prijeli za orožje«, a »upa, da se bo odprl horizont, v katerem ne bodo več potrebni, v katerem bodo izginili kot alternativa«; ki hrani možnost, da bi se »vrnili v noč, iz katere so prišli, izginili na enak način, kot so se pojavili, ob zori, brez obraza, brez prihodnosti, na dno zgodovine, na dno sanj, na dno gora«. 
Človeka, ki vodi oborožen boj, ne zato, ker bi hotel vladati, pač pa zato, da bi tudi dosedanji izločenci zgodovine imeli pravico do svojega prostora v svetu. 
Moža, ki zavrača vzporejanje s Chejem in se zna norčevati iz lastne slave mitičnega junaka, čeprav se obenem natanko zaveda, da sam - in tudi njegova vojska - živi od nje (saj jim, potisnjenim v osamo, grozi, da bodo izginili v nič poraza). 
In ki pravi, da moramo obdržati sanje, jih shraniti v hlačni žep, da bi jih vsake toliko potegnili ven, jih pobožali ali dahnili vanje. 
Menda ni povsem pošteno, da zame ostaja literarna figura - pri tem da sam zelo pogosto citira literarne figure najrazličnejših avtorjev (med katerimi so, jasno, tudi moji najljubši). 
Niti ne vem, ali bi bila šla na podporni shod v Trst, tudi če bi vnaprej vedela zanj (v Italiji je silno popularen, v Franciji pa menda eden izmed desetih najbolj priljubljenih idolov mladostnikov - pa saj vendar ne morem v to množico). 
A lahko sem videla, da Indijanci niso več »živi mrtveci«, kot so o njih poročali popotniki po Mehiki pred zapatistično vstajo 1994. 
In slišala, da se mnogi zdaj učijo pisati, da imajo tudi zdravnike... 
Pa glas, ki ga je slišati. 
Gotovo jim je koristilo, da so jim svetovni mediji nekaj časa naklanjali pozornost (kakšen pomen naj bi pri tem imeli pomisleki o senzacionalistični slavi?). 
Če ne bo zdaj, ko so umaknjeni pogledu tujcev, vse izginilo v nič.

