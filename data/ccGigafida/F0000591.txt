Največ opravil s pripravami na krajevne referendume so imeli v preteklih tednih v občini Laško. 
Odločili so se namreč, da bodo svoje krajane prosili za finančno pomoč pri dveh velikih projektih občinskega pomena, to je pri izgradnji novih šolskih zgradb v Debru in Jurkloštru ter obnovi centralne osnovne šole v Rimskih Toplicah in vseh preostalih podružničnih šol ter pri izgradnji doma za starejše občane v Laškem. 
Ob skupnem programu bo vsaka krajevna skupnost - izjema so Sedraž in Zidani Most, kjer že imajo samoprispevek, in Rimske Toplice, kjer so proti uvedbi samoprispevka - poskušala pridobiti ljudi še z lastnim programom, namenjenim urejanju krajevnih komunalnih problemov. 

KS Marija Gradec: V krajevni skupnosti Marija Gradec svojega programa niso tako natančno opredelili kot v drugih krajih, s 23,8 milijona tolarjev zbranega denarja pa bi sofinancirali izvajanje ureditvenega načrta Marija Gradec, sanacijo vodooskrbe na kritičnih območjih, izgradnjo javne razsvetljave in posodobili nekatere odseke krajevnih cest.

