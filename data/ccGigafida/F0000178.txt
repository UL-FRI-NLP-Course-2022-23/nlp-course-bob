Predlog zakona o davku od dohodka pravnih oseb, ki ga je pripravilo ministrstvo za finance, ohranja 25-odstotno stopnjo obdavčitve, ki jo predpisuje tudi veljavni zakon o davku od dobička pravnih oseb. 
Tudi po novem zakonu bo dobiček osnova, od katere bo davčna služba odmerila davek. 
Poglavje o olajšavah predvideva znižanje davčne osnove za 10 odstotkov naložbe v neopredmetena dolgoročna sredstva in v opremo, tudi računalniško, a brez osebnih vozil in pisarniške opreme. 
Tudi olajšav za naložbe v objekte v novem zakonu ni. 
Vse olajšave bodo veljale le za naložbe v Sloveniji. 
Za naložbe v opremo za znanost in razvoj dopušča predlog zakona dodatno znižanje davčne osnove za 10 odstotkov vrednosti naložbe. 
Predlagatelji vseh dopolnil k 49. členu predloga zakona, ki opisuje pravico do olajšave za investiranje, so si prizadevali, da bi predvideno olajšavo za naložbe v znanost in razvoj zvišali z 10 odstotkov na 20 odstotkov naložbe, kakor je predlagal poslanec Jože Bernik, ali na 30 odstotkov, kakor je predlagala Slovenska ljudska stranka, ali na 50 odstotkov vrednosti naložbe, kakor je predlagala Gospodarska zbornica Slovenije.

