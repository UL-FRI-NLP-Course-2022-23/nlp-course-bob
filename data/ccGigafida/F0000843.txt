S. B.

Bovec - V nedeljo zgodaj popoldne je v reki Koritnici izginil soteskar, 29-letni avstrijski državljan N. S. Njegovo iskanje so morali reševalci zaradi neugodnih razmer v ponedeljek popoldne prekiniti. 
Počakali bodo, da se bo gladina vode znižala, in potapljačem omogočila potop.

Iznajdljivi vlomilci

Ni znano, kdo in zakaj je nujno rabil kombi. 
»Sposodil« si ga je kar na Bregarjevi v Šiški. 
Volkswagnovega transporterja 1.9 TD, ki je izginil v petek ponoči, so naslednjega dne našli na travniku na Brdu.

Vse kaže, da se je z njim po Sloveniji skoraj teden dni klatila tatinska druščina, ki je podnevi lepo skrita v kaki gozdni senci počivala, ponoči pa kradla. 
Nepridipravi so se dobro znašli, saj so originalni ljubljanski registrski tablici zamenjali z avstrijskima, verjetno ukradenima, ko so avtodom preiskali, pa so v njem našli celo skladišče brezalkoholnih pijač in reklamne robe (svinčniki, kape, majice, jakne ipd.), vse skupaj ukradeno iz diskontne prodajalne pijač na postojnskem koncu. 
Ko so s psom preiskali bližnjo okolico, so našli še prazno prenosno registrsko blagajno, v avtodomu pa dokumente, ki kažejo, da so imeli tatinski »turisti« prste zraven tudi pri tatvini tovornjaka, ki so ga prav tako pogrešili v okolici Postojne.

Dvaindvajsetletnega J. F. iz okolice Gornje Radgone, ki je bil za volanom kadetta z murskosoboško registracijo, so pridržali in po zaslišanju ga je preiskovalni sodnik poslal v pripor. 
Možje v modrem so prijeli in popisali tudi njegovo 30-letno sodelavko M. Z. iz okolice Lenarta, ki je z VW jetto, registrirano v Mariboru, vozila pred oplom kadettom, da bi ga opozorila na morebitno policijsko »zasedo«, vendar jo je ženska očitno spregledala.

Ravne na Koroškem - Policisti so pojasnili okoliščine, v katerih se je v petek smrtno ponesrečil 45-letni elektrikar Srečko Hodnik z Raven na Koroškem. 
Hodnik je tisti dan malo pred dvanajsto uro vstopil v transformatorsko postajo, da bi prevezal nizkonapetostni kabel. 
Glavno stikalo električne napetosti ni bilo izključeno, zato je pri priključevanju enega od vodov, ko je s kovinskim ključem zadel ob zbiralko faz, prišlo do udara električne energije. 
Čez pol ure so sodelavci našli Hodnika na tleh v transformatorju, skušali so mu pomagati z oživljanjem, vendar neuspešno. 
M. N.

Z nožem nad ženo

Kočevje - Ni dosti manjkalo, da bi v soboto zgodaj zjutraj v naselju Dolnje Ložine v okolici Kočevja prišlo do družinske tragedije. 
Ljubljanski OKC je bil namreč okrog šestih zjutraj obveščen, da je 39-letni domačin zabodel svojo 35-letno ženo. 
Policisti in kriminalisti so v poročilo kasneje zapisali, da sta se v domači hiši sprla zakonca in med vse glasnejšim prepirom je M. J. pograbil nož in ženo večkrat zabodel v zgornji del telesa. 
K sreči se je vmešal sin in očetu, ki je psihični bolnik, izpulil nož. 
Ženo so hudo ranjeno odpeljali v Klinični center, kjer so jo obdržali na oddelku za intenzivno nego, za moža pa je zdravnik napisal ustrezno napotnico in znašel se je na zaprtem oddelku psihiatrične bolnišnice v Polju. 
K. D.

Sevnica - Šestinpetdesetletni F. B. se bo moral najverjetneje zagovarjati pred sodniki zaradi suma kaznivega dejanja požiga. 
Možakar je v petek zvečer prišel do družbe gasilcev, ki so imeli piknik v bližini Zabukovja nad Sevnico. 
Ker zbrana družba očitno ni bila preveč navdušena nad njegovim prihodom, mu niso hoteli postreči s pijačo, kar je možakarja očitno zelo prizadelo. 
»Boste že videli, kako boste še gasili,« je še zagrozil, preden je odšel. 
Kmalu zatem je na gospodarskem poslopju, ki je last 67-letnega J. B., zagorelo. 
Zbrani gasilci so požar k sreči takoj opazili, tako da jim je ognjene zublje uspelo omejiti in pogasiti, »užaljenega« F. B. pa so policisti ovadili pristojnemu državnemu tožilstvu. 
I. R.

