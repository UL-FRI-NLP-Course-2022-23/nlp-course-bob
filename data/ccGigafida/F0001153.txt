Kriza vladanja se kaže tudi na področju prometne varnosti. 
Pričakovanja ob mednarodnem tednu prometne varnosti so se izjalovila, saj kratkotrajne preventivne aktivnosti niso dosegle vseh prometnih udeležencev. 
Bolje nekaj, kot nič, bi lahko rekli. 
A ne gre zgolj za nekaj, temveč bi morali akcije, namenjene ljudem v prometu, ponavljati skozi vse leto in v različnih okoljih. 
Ni vseeno, ali je živega predstavljanja preventivnih prometnih sporočil deležno le glavno mesto države ali še drugi. 
V prid temu pričajo številne nesreče, ki jih v tako imenovanih tujih okoljih povzročajo vozniki, ki so doma navajeni vožnje »na pamet«. 
V izogib temu bi kazalo v sredinah z manj zahtevnim prometnim režimom voznike začetnike poučevati po učnih programih, ki jih zahteva sodobni promet. 
Čeprav kriteriji in učni programi avtošol veljajo za vso državo enako, to ne velja za vozniške izkušnje novopečenih voznikov. 
Tudi izpitne komisije so ponekod zahtevnejše od drugih. 
Kajpak pri srečanjih s policisti, ki delajo izključno po zakonu, ni mogoče barantati ali se izgovarjati, da kdo ne pozna terena oziroma prometne ureditve v kraju, kjer je naredil prekršek.

Štiriindvajset ur

Preska - V nedeljo ob pol štirih popoldne se je 17-letni M. H. iz Preske z mopedom peljal po lokalni cesti od Preske proti križišču. 
Ko je po levem voznem pasu pripeljal do križišča, se je po regionalni cesti iz Žužemberka z osebnim avtom pripeljal 56-letni J. K. iz Ljubljane, ki je zavijal desno na lokalno cesto. 
Ko je na svoji polovici cestišča opazil mopedista, je Ljubljančan začel zavirati, a sta se vseeno zaletela. 
Mopedista so hudo poškodovanega odpeljali v novomeško bolnišnico, kjer je ostal na zdravljenju. 
J. S.

Golnik - Kranjski OKC je občan v nedeljo obvestil, da je v objektu na Golniku opazil bombo in več nabojev. 
Policist, ki si je kraj najdbe ogledal, je 200 metrov od stanovanjske hiše Golnik 19, v starejšem zapuščenem objektu, ki so ga včasih uporabljali kot senik, v prvem nadstropju na mizi našel šolsko ročno bombo in 26 manevrskih nabojev ter 21 praznih tulcev. 
Ma. 
R.

