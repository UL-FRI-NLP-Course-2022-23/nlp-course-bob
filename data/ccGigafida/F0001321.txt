»Moja najhujša modna napaka je bila, da sem se mami pustil prepričati, naj nosim puloverje, ki mi jih je spletla,« se je v zadregi spominjal David Couthard, ki so mu v Londonu podelili nagrado revije Elle za najbolj stilsko neoporečnega športnika. 
(Drugo in tretje mesto - očitno gre za blagodejni vpliv formule ena - sta osvojila Jenson Button in Eddie Irvine). 
Na podelitvi v prestižnem londonskem hotelu Park Lane je bil Couthard z zaročenko Heidi Wichlinski, v elegantni, očitno po meri narejeni temnosivi svetleči obleki. 
Nagrada je zaslužena. 
Le redkim uspe, da v te vrste oblekah niso videti kot črnogorski mafiozoti.

Po slabem štartu hrvaške nogometne reprezentance v kvalifikacijah za SP na Japonskem in v Koreji (samo dve dobljeni točki z Belgijci in Škoti) in »nenadnem« odstopu Miroslava Ćire Blaževića s položaja selektorja hrvaške reprezentance, ostajajo najbolj pereče teme hrvaškega nogometa: davki, blokada žiro računov hrvaških klubov, pa tudi moratorij velike četverice hrvaškega nogometa (Osijek, Dinamo, Hajduk, Zagreb). 
Razlog: neplačani davki državi v obdobju od leta 1996 do leta 2000. 
Kdo je kriv za takšno stanje v hrvaškem nogometu? 
Kdo bo plačal zaostale dolgove državi? 
Odgovornost morajo prevzeti tisti, ki so klubom omogočili dosedanje olajšave, poudarja Mato Crikvenac, finančni minister Republike Hrvaške.

Sklep je preprost: klubi v Republiki Hrvaški ne morejo plačati tako visoke davčne stopnje, zato jo je treba zmanjšati. 
Klubi gledajo v nebo in čakajo, da se bo nekaj premaknilo. 
Država bi lahko zmanjšala davčno stopnjo, o tem, ali je prejšnja oblast kriva sedanjih grehov, pa naj odločijo v ministrstvu. 
Vsi smrtniki moramo plačevati davke, zato morajo to storiti tudi klubi, pa tudi nogometaši, tako kot povsod po svetu. 
Lahko pa bi se odločili tudi za politično rešitev, kar pomeni, da bi klubom davke preprosto črtali.

Današnji zakonski predpisi na Hrvaškem resnično niso dovolj jasni. 
Vrhunski športniki prav gotovo ne morejo na svoj dohodek plačevati 132 odstotkov davka. 
To je neumnost, to se ne dogaja nikjer, poudarja novi predsednik Hrvaškega olimpijskega odbora dr. Zdravko Hebel, ki se zaveda problema, pa tudi svoje obveznosti, da pomaga hrvaškemu športu in v okviru tega tudi hrvaškim nogometašem. 
Vprašanje je samo - kako?

