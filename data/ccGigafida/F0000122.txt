To delo je bilo uvrščeno v izbor 'Slovenski literarni mejniki XX. stoletja', 

DELO, 30. 12. 1999, Književni listi

»Zakaj si se pa potlej ustavil?«

»Jaz pa moram izobesit zastave.«

»Ja,« je pritrdil Kolbezen, ampak ne Janu, temveč sebi, tudi on je predel svojo misel in skrb sam zase naprej, »če obesim zastavo brez zvezde, me bo dala nova oblast ob glavo. 
Če pa obesim zastavo z zvezdo, me bodo dali cerkveni ključarji ob kruh.«

»Eh, kaj. 
Mi Parni pač nismo za politiko. 
Ti živiš tu v graščini, ti se ubadaj z zastavami, nam tam v parni se ni treba.«

No, če bi se moglo še to videti, potem na svetu ne bi bilo več za prestati, je hotel reči Kolbezen, pa se je rajši ugriznil v jezik in rekel, »ja, to je pa tudi res... no, pa dajmo!«

Ko sta pribila Titovo sliko in zastavice nad občinska vrata, sta nad vse to napisala živela svoboda z minijem na zid.

Dotlej je razen Repovža in Kolbezna le malokdo stopil iz hiše. 
Kod je kaka dekla s polno golido mleka šla čez dvorišče, drugod je gospodar nesel v škafu vodo konjem v hlev; to jutro ni nihče niti živine napajal zunaj.

Medtem ko je to govoril, je Vogaršek položil Sadarjevo levico na tnalo, jo podložil pod komolcem z gladkim okroglim polenom, mu položil čez podlaket železen drog za sajenje fižolovk, se mimogrede prepričal, ali je Sadar res čvrsto stisnil klobaso med zobe, potem pa se je brez poprejšnjega opozorila naglo, sunkovito in z vso močjo obesil na drog. 
Vogaršek je delal res lepo in obzirno.

Čez pet tednov je bil mladi Sadar spet pri Vogaršku.

V drugo si nemški župan ni dal tako na hitro vzeti pripravljenega domoljubnega nagovora, zato je hotel na svoje oči videti tisti kraj, kjer je mladi Sadar že drugič isto pomlad padel s kozolca: »Saj si tudi ti s kozolca padel kakor vsi, a ne,« je rekel in mladi Sadar je hvaležno prikimal.

Sadarjev veliki dvojni kozolec je imel kakor vsi v dolini čvrst pod iz debelih plohov. 
Davno takrat, ko so ga bili postavili, so položili plohe lepo drugega poleg drugega, pozneje pa se je rabil pri hiši kak ploh zdaj tu, zdaj tam, in ker se po en sam ploh ne splača na žago, so ga tudi pri Sadarju, kakor pač povsod v dolini, vzeli s kozolca. 
Tako so nastale med plohi na podu špranje, dovolj ozke, da ni seno padalo skoznje, pa dovolj široke, da bi lahko padel skoznje neroden človek. 
Seveda ni nikomur prišlo na misel, da bi padel s kozolca, ker je vsakdo natanko vedel, kje manjka kak ploh, pa tudi kdaj je bil vzet s poda in za kakšno potrebo.

»Vidite, vzel sem dol ploh za nov podboj pri hlevskih vratih naš fant pa je stopil prav tja. 
Ni ga bilo zraven, ko sem dol jemal, pa si ni zapomnil te luknje.«

»Na koga pa streljajo?« je vprašal Repovž.

»Aha,« je prikimal Repovž, »to je zdaj po tvoje zadnja bitka.«

»Sem že poslal sporočilo v mesto.« 
Kotečnik je to povedal brez barve, mrzlo, skoraj sovražno nejevoljno.

»Tristo obupanih belih boš ti zadrževal deset minut, Kotečnik, si ponorel?«

Repovž je ostal sam pri Kotečnikovih fantih. 
Dolina jo je udrla h glavni cesti.

Med vaščani ob cesti je stal dolgi Hugo. 
Nekdo je preplašenemu domobranu, ki si kajpak ni upal upirati, snel s hrbta malo kmečko harmoniko in se z njo v rokah prerival proti Hugu: »Hugo, poglej, kar dobra je še, daj, zaigraj!« 
Ampak Hugo ni imel časa zanj. 
V koloni voz je bil tudi enovprežnik z veliko pleteno košaro, v kakršnih ponekod na Hrvaškem vozijo krompir, gnoj, buče ali kar že. 
Toda vojska zna vsako kmečko pripravo odtujiti svojemu namenu in uporabiti za kaj čisto drugega: vrbova košara je bila zvrhano naložena s svetlečimi se instrumenti, očitno z vso opremo cele godbe. 
Hugo je opazil med instrumenti veliko črno škatlo značilnih in znanih oblik. 
Prerinil se je do voza, vzel tisto škatlo iz kupa rumene pločevine in pomignil zelenemu možičku na vozu, ki ga je vprašujoče gledal, naj le pelje naprej. 
Nakar je pobožno odprl škatlo, oči so mu zasijale in obraz mu je presvetlil zasanjan nasmeh: iz škatle je počasi, skrbno in ljubeče potegnil veliko harmoniko s sto dvajsetimi basi in celo vrsto registrov. 
Vaščani okrog njega so se razmaknili, da si jo je lahko nadel, in zaigral je tak vrtinec hitrih visokih akordov, napol marš napol polko, da so dolinci nehote, ne da bi sami vedeli kdaj, začeli vriskati kot da se peljejo svatje čez vas, med vriskanje pa so se pomešali klici, svoboda, svoboda, živela svoboda.

»Hvala, tovariš.«

»Da ste stali ob strani pa gledali, kdo koga mlati.«

»Saj je mogoče bolje tako. 
Samo težave bi ti delali.«

Črnogorec je vzdignil roki: »Le obdrži, saj ni treba, da se zato jeziš! 
Tudi jaz nimam ničesar proti tem fantom. 
Mislil sem samo spomenik razrednemu sovražniku...«

»Dobro, domenjeno, zdaj pa gremo, tu smo opravili.«

Kako se je Sovinc potem, ko je bila nevarnost mimo, izkopal iz gnojnice, ni podrobno razložil. 
Tudi ni bilo treba, ker so mu vsi na prvo besedo verjeli, da ni bilo lahko zlesti iz žehteče mehke gnojne jame, kjer se človek nima oprijeti ničesar drugega kot rjave ostude, v kateri tiči. 
Ko je nato stal sredi dvorišča, globoko nezadovoljen s svojo podobo, se mu je ponudilo kot primeren izhod v lepšo prihodnost Sadarjevo mogočno korito, dolgo in široko, da so lahko pri njem hkrati napajali dva para konj, ne da bi živali druga drugi kalile vodo. 
Povaljal se je v polnem koritu in se dobro opral, tak, kakršen se je bil tudi umazal, namreč z obleko vred. 
Bistra voda je imela največ zaslug za to, da se mu je jeza na Sadarja ohladila in se spremenila v manj krvoločno, zato pa bolj koristno željo po odškodnini za prestani strah in za prizadejano škodo.

Nakar sta Sovinčevka, ki je pozdravila moža z »ja, Sovinc, kaj pa delaš, a si pijan,« in Sadarica, ko sta malo pozno ugotovili konec preplaha, odpahnili hlevska vrata in prišli na dvorišče, poslušali naslednji Sovinčev govor: »Sovinčevka, ti tiho bodi. 
Sadarica, ti pa poslušaj. 
Sadar mi je pred nosom zaprl vrata, potem ko sta me tudi vidve pustili zunaj, samega v nesreči. 
Nisem se imel skrit nikamor drugam kot v gnoj. 
Če sem se že umazal v Sadarjevem gnoju, sem se pa še za silo očedil v njegovem koritu. 
Ampak, če se pogledam, tole pranje v koritu ni dosti pomagalo, obleka je uničena. 
Misliš, da mi jo bo Sadar povrnil? 
Do smrti ne, mogoče mi v oporoki zapusti kake cunje. 
Na to pa ne bi čakal. 
Tako se mi zdi, da se bom moral sam ozret za odškodnino. 
To bi bilo prvo. 
Drugo pa, vidiš, Sadarica, kaže, da so nenadoma nastopili časi, ko bo nekaterih reči v izobilju in preveč, kakor drugih za noben denar ni in jih še nekaj časa ne bo. 
V takih časih blago, ki ga je preveč, izgubi ceno. 
Konj, postavimo, je nenadoma vreden samo še pol teleta, za kako mulo ti pa nihče več niti skrhane kose ne da. 
Zato, če malo preračunam, tale kotel, vzidaš ga v svinjsko kuhinjo ali ga celo preurediš za žganjekuho, mogoče celo to, ja, žival pa le toliko, da kotla ne vlečeš samotež domov, ja, kot pravim, če malo preračunam, bo tale reč z mulo vred komaj zadostna odškodnina za mojo obleko. 
Ja, komaj zadostna. 
Sovinčevka, gremo!«

Sovinčevka je hitreje spregledala položaj. 
»Kje je vaš, nas nič ne briga, kakšen je naš, si sama videla, če pa vprašuješ, čigavo je to, je od zdajle naprej naše,« je spotoma povedala in izginila za Sovincem z dvorišča.

Ker so to res že slišali, so ga zdravniki in sestre naglo ubogali, Jumbovi fantje pa so medtem tudi že razumeli, za kaj gre: brez besed so si naložili polomljenega tovariša, ki se mu je obraz razlezel v hvaležen nasmeh, in ga odnesli ven v svoje vozilo.

»Ampak, tovariš partizan, poslušajte, moral bi dva tedna ležat popolnoma pri miru...«

»Ja,« je rekel Mrakov Francek, najmlajši med njimi in edini poleg Jurija prav iz te vasi doma, »bodo pač domači počakali še to noč. 
Potihem v graščino, pogledamo, ali so Nemci pustili kaj slame, pa razgrnemo odeje. 
Jutri pa...«

»Jutri bomo pa že še videli,« je suho odrezal Jumbo.

Na trgu med cerkvijo in graščino je bila zbrana vsa dolina. 
Nad množico so se zibale table z napisi živela svoboda, živeli naši partizani, zdravo, tovariši. 
Nekaj ljudi je nosilo nekakšne doma narejene bakle, ki so močno smrdele in se kadile, gorele so pa le. 
Množici je bilo videti, da je že dolgo čakala: bila je nekako utišane in vdane, vendar ne slabe volje, kakor poln železniški peron ljudi, čakajočih na svečani vlak, ki mu zamuda nekako pritiče in mu je ne moreš zameriti, ker ga zbrani čakajo z radovoljno in radovedno privrženostjo. 

S tem pa je Jumbova desetina spotoma in mimogrede opravljala še eno nalogo, ki tudi čaka vsako oblast po vsaki vojni: ljudi je streznila. 
Pomirila jih je in jih začela navajati na življenje ne več po vojnih, temveč po civilnih običajih.

Poštar ni nosil več samo vpoklicev in osmrtnic, temveč znova tudi povsem navadna pisma. 
Na njih so bile znamke in pečati v latinici in cirilici. 
Ljudje so po tem dobili občutek, da živijo v razsežni državi, ki ima na svojem čisto drugem in čisto drugačnem koncu enake postave kot tod, ker imajo tam enako velike in enako v latinici in cirilici pisane poštne pečate.

»Ja,« je prikimal Kolbezen, »saj visijo že tri mesece.«

»A polnih tudi?«

»Da sva ga?« se je začudil Kolbezen. 
»Saj sva pa tudi jedla vmes. 
A veš, da se ti je salama odlično držala tu gori,« in je odčepil novo pletenko in jo nagnil za dolg požirek. 
»A veš kaj, tale tvoj je pa res...« je rekel, ko je spet prišel k sapi.

»Saj imaš prav,« ga je miril Kramer, »no, pa gremo, v božjem imenu. 
Zlezi gor, Kolbezen.«

»Bom,« je rekel Kolbezen, premaknil se pa ni.

»Ti bi se vzdignil kolikor moreš, jaz pa bi se oprl od zadaj z ramenom.«

Kramer se je tako zasopel, da je moral odnehati s prerokovanjem.

Dolina je spala, konj je ubiral lagoden počasni korak in Kramer je enakomerno tolkel z glavo po pločevinastem dnu mesnega korita, ding dong, ding dong, dokler ga to naposled ni prebudilo. 
Vzdignil se je, sedel in otresal zmedeno glavo. 
Ko sta pripeljala na vas in pred graščino, je že toliko sestavil preteklost s sedanjostjo, da je zlezel po kolenih do kozla, segel čez naslonjalo in vzel Kolbeznu vajeti iz rok. 
Ustavil je konja in začel urejati težave, v katere se mu je zdelo, da sta zabredla.

»No, vidiš,« se je zadovoljno strinjal Kramer.

»Kaj sem ga pokozlal?« se je stresel Kramer.

»Seveda. 
A si bil tako pijan, da se ne spomniš?«

»Prav, kar se mene tiče, ga nisva videla,« je tedaj Kolbezen naposled doumel smisel tega pogovora.

»Ja, saj sva zmenjena, da ga nisva videla! 
A si se premislil?«

»Seveda ne.«

Po dolini je vršalo skoraj bolj kot takrat, ko je prišla svoboda.

Vse za elektrifikacijo na treh vozovih zapored. 
Parola ni imela pravega učinka, ker v vsej dolini ni bilo spodobne hiše brez elektrike, že v hlevih so jo imeli skoraj vsi.

Največ sveta otrokom sliši Slave! 
Voz s to kulturno-umetniško parolo so si izbrali cerkveni pevci in harmonikar Hugo.

»Žejni smo, pa smo malo ustavili,« je rekel Repovž.

Sadarjev bratranec je jezno pljunil in stopil k Repovžu: »Veš kaj, Repovž, ko začnejo stare babe skakat po mizah, je pa počasi vsega dosti.«

Repovž je uvidel, da nadaljnja ustavnopravna razprava z Vogarškovko nima smisla, zato je poiskal mladega Sadarja, da bi zapregel koleselj. 
Sadar je bil takoj za to. 
Čez glavo je bil sit objemanja in prepevanja z najstarejšim Ogrizkovim, ki je bilo sledilo pretepu, in užaljene Marjane, ki je za sosednjo mizo kuhala mulo, ker se nobeden od obeh petelinov ni več zmenil zanjo.

Bili so štirje, vsi v zlikanih svetlomodrih uniformah s častniškimi našitki. 
Čez stole so bili vrgli dolge rjave usnjene plašče. 
Na mizi so imeli zaboj z buteljkami in dve dolgi debeli salami, pravi ogrski. 
Gostilničar jim je kdaj pa kdaj prinesel kruh, čebulo, vložene kumarice, sicer pa so skrbeli sami zase.

Po tedanjih cestah je bilo to neznansko dolgo potovanje.

Ja, ampak nazaj ju pač ne morejo peljati, to bi trajalo cel jutrišnji dan, in kako naj bi to sploh opravičili, kam bi zapisali tako vožnjo?

Upravitelj ni nikjer dobil igre, v kateri na koncu nastopi sveti Miklavž. 
Tudi v Ljubljano je pisal, vendar so bili najbrž vsi pisatelji ali na sestankih ali pa tako zaposleni z obiskovanjem in opisovanjem udarniških, sečnih, mladinskih in drugih brigad, da mu niti odgovorili niso. 
Zatorej ni ostalo nič drugega, kot da je Podravčev študent sedel in igro napisal. 
Upravitelj nad igro ni bil navdušen, vendar mu je bila od vseh, kar jih je dobil podobnih v roke pri prosvetni oblasti na okraju in na okrožju, še najbolj všeč, saj je bilo v njej vse, kar je bilo potrebno: hrabri partizani, podli izdajalec, krvava bitka, velika zmaga in na koncu sveti Miklavž.

Upravitelj je odprl okno za odrom, kar se je iz dvorane videlo po tem, da so stranske zavese na odru v prepihu zavihrale, zbral iz svojih spominov na predvojno služenje roka v kraljevi vojski vse kasarniške psovke, ki se jih je kot rezervni narednik mogel spomniti, in kričal ven na vrt, naposled pa v strelce v sadovnjaku zalučal še svojo svetilko, da so vendarle prenehali in so sovražniki na odru lahko v drugo in dokončno omahnili in umrli.

»Tovariši in tovarišice,« je začel nebeški odposlanec, ampak že prve besede mu je prerezalo veselo ploskanje. 
Zelo nesvetniško je vzdignil pesti in zagrozil občinstvu, ki mu je odgovorilo s še močnejšim smehom. 
Ko je naposled le prišel do besede, je bil že močno zlovoljen, zato je povedal svoj govor precej drugače, kakor je bilo predvideno.

Skrivnost je ostalo tudi vse, kar so Repovžu rekli na okraju in okrožju nekaj dni po tem miklavževanju, ki je naglo postalo znamenito daleč naokrog. 
Zvedelo se je samo to, da so mu vpisali nekakšen ukor v njegovo rdečo legitimacijo in da je le malo manjkalo, pa bi mu bili tisto knjižico vzeli.

Upravitelj je našel Finžgarjevega Divjega lovca: »Tudi v tej igri so naši kraji okupirani in žandarji novačijo naše fante, ki pa gredo rajši v hosto kakor v cesarsko vojsko. 
V hosti sicer ne postanejo partizani, temveč skrivači, vendar je to za tiste čase razumljivo, saj ni bilo pravega vodstva, ki bi znalo narediti iz skrivačev partizane.« 
Tako je šolski upravitelj utemeljil svoj repertoarni izbor. 

Začelo se je v prizoru, ko so Jumbovi terenci v narodnih nošah ubrano peli, na odru pa se je počasi temnilo in je na ljubo domačo deželo, to je na plahto v ozadju, poslikano z griči in cerkvicami, padal večerni mrak. 
Med blagoglasnim petjem je za odrom nenadoma močno počilo in izza kulis je priletel po zraku s hrbtom naprej mladi Sadar. 
Padel je fantom na vasi pred noge, s polovico svojega skoraj ta pravega reostata, od katerega je še curljala voda, in z nekaj metri kabla v rokah, tresoč se po vsem telesu od električnega udarca. 
Streljanja vajeni pa tudi v petju že kar dobro izurjeni, so fantje nemoteno peli naprej, Sadar pa je sedel sredi odra in strmel v železje in kable v svojih rokah. 
Nakar se je vzdignil in, ne da bi se zmenil za dogajanje na odru ali za občinstvo v dvorani, zamišljen v svojo elektriko odšel nazaj za kulise. 
Kmalu zatem, fantom je bilo treba samo dvakrat ponoviti zadnjo kitico, se je luč spet prižgala na vso moč, potem pa počasi pojemala in ugašala, kakor je bilo predvideno, in po vsej dvorani je zašumelo občudovanje, češ, Sadar je pa tič, glej, kako naglo je znal popraviti svoj nevarni stroj.

V naslednjem prizoru se vaščani pred kovačijo ne le sporečejo, temveč tudi stepejo. 
Pretep je bil zelo dobro zrežiran, ena od mojstrovin predstave. 
Na vrhuncu pretepa je nekdo prijel kovačevo težko macolo in zamahnil z njo, vtem pa mu je skočil za hrbet berač Tonček in mu jo od zadaj izvil iz rok, da naredi pretepu konec. 
Berača je igral režiser Lipar sam, odet v skuštrano lasuljo in razcapano obleko, z malho čez rame in bos.

Iz dvorane je bila stvar videti takole: biriči so ustrelili, močno je počilo, se pokadilo in zasmrdelo po smodniku, oder je pokril omet in prah, divji lovec Janez je omahnil in padel v prepad, nekdo drug je v prepadu nečloveško zatulil, kakor da ga dajejo iz kože, nakar sta iz prepada skočila Pavlovec in mladi Sadar in stekla vsak na svojo stran za kulise.

Za zadnji znameniti dogodek tega imenitnega večera sta poskrbela Ogrizkov najstarejši in Marjana iz Podravčeve trgovine. 
Tudi njiju je pognala v mraz globoko občutena potreba po samoti, ampak izpod vseh kozolcev so ju odgnali tisti, ki so se tam ugnezdili že prej. 
Premražena sta se vrnila v dvorano in na plesišče na odru. 
Tam sta presrečna odkrila, da je za velikim platnenim ozadjem, kamor so bili pospravili kulise, še dovolj prostora za dva, ki jima za dosti prostora sploh ni. 
Nihče v dvorani ni opazil, da je v odmorih med plesom platnena pokrajina z grički in cerkvicami včasih živahno plahutala. 
Pritrjena je bila zgoraj na debel drog, spodaj pa je imela prav takega za obtežbo, da bi visela lepo napeto. 
Ali je kdo razmajal žeblje, ki so držali gornji drog ali pa so popustili sami od sebe, kakor koli že, v enem izmed odmorov med plesom je pokrajina spet zaplahutala, gornji drog se je odpel in griči in cerkvice so padli na tla z močnim ropotom. 
Vsa dvorana se je ozrla tja, kjer sta Ogrizkov in Marjana mežikala v nenadno svetlobo, in ju pozdravila s ploskanjem ter spodbudnimi klici.

Repovž se je zasmejal: »Kaj veš, mogoče te pa še bom!«

»Razen mladih dveh, postopata po hiši pa nervozne nas delata,« je naglo odločil Sovinc. 
»Sani so zunaj, konji okomotani, samo vprežem jih, ob pravem času sta lahko nazaj.«

»Nisem več divji lovec, udomačen sem. 
Rad te pa imam kakor prej.«

Še dve uri zatem ali pa tri, kdo ve, sta Pavlovec in Majda dospela do četrtega prizora četrtega dejanja.

»Saj se morajo kmalu posušiti solze, ko bom vse izjokala, prav do zadnje, in potem bo moje oko suho in mrtvo,« je povedala Majda, vendar ne čisto tako žalostno, kot je bil predvidel pisatelj.

Za njima je ostala prazna zidanica. 
Celo zimo bo samevala, kolikor je še do pomladi, le vino bo počasi zorelo v njej in orehi v rešetu.

»Gremo?« je vprašal Vogaršek.

Revček je zadovoljno krulil in rožljal z rilcem po koruzi v skledi, ne da bi se menil za oba Sadarja, ki sta trdno poprijela njegovi zadnji nogi, in Vogarška, ki je stal nad njim kakor da ga bo zajahal.

Mladi Sadar je priletel s hrbtom ob leso, za katero se je v staji zadovoljno valjalo pet mladih svinj, jo zlomil, kot bi bila iz papirja, od bolečine živinsko zarjul, potem pa obležal pod koritom v staji sam in samoten, kajti svinje so se ga tako ustrašile, da so bliskovito planile čezenj, čez Sadarico in za merjascem ven.

Vogarška je merjasec samo prislonil ob zid. 
S svojo elektrifikacijo v rokah je gledal zdaj žeblja, zdaj ugaslo luč pod stropom, in se čudil.

Postajenačelnik je imel ta dan za kosilo kurjo obaro. 
Ko je namreč Sadarica tekla mimo postaje, je kot kragulj privršela nad postajenačelnikove kure, zobajoče oves iz konjskih fig ob nakladalnem tiru, in čeprav so se kot vse železničarske kure na svetu izogibale tirov bolj kot dihurjevega brloga, je planila mednje tako silovito, da so izgubile razsodnost in se pognale pod vlak, pri čemer so bile ob precej perja, ena pa tudi ob življenje.

Razočaranje in jeza ga nista popustila, dokler ni stopil pred hišo, strgal z zidu plakat »vse za elektrifikacijo«, ga zmečkal in ihtavo pohodil v blatni obcestni sneg.

Jurij je spet zaklical: »Francek, kaj je s starim?«

Francka je sodišče po nekajmesečni preiskavi izpustilo, ker je dognalo, tudi po očetovem pričevanju, da je streljal šele potlej, ko je oče s sekiro zamahnil nadenj, torej v samoobrambi.

Zato tudi ni mogel nihče reči, ali sta Mrak in njegov najmlajši sin kdaj otresla s svojih ramen težko breme, le malo je manjkalo, pa bi bilo pretežko, ki sta jima ga naložila naša čudna dolina in čudni čas.

Ivan je rekel: »Le pij, Ivan.«

»Pa bom,« je rekel Ivan in nagnil zelenko.

»Prenaglila sva se. 
Ampak ko pride oblast... kako pa naj veš, zakaj pride...«

»No, vidiš. 
Drugi delajo zate. 
Denar nosijo v tvoj žep. 
Izkoriščaš človeka po človeku!«

»Zakaj bi se pa potem človek še trudil, če je vse skupno? 
Kaj pa njemu ostane?«

»Ostane mu delo, razumeš, ampak samo njegovo lastno delo. 
On ne dela za drugega in nihče drug ne dela zanj. 
Razumeš mojo diskusijo? 
A ti ponovim še enkrat vse od začetka?«

Ivan pa bi še diskutiral: »To se pravi, da boste enim zemljo vzeli...«

»Bosta takoj videla! 
Gremo!«

»Kako gremo, kam gremo...?«

»Vzemi ključe pa vozi!«

»Prav, prav,« se je vdal Albin, »saj že gremo.«

Ponosen je bil na ves svet: nase, kajpak, potem na škripajoči avtobus, ki se mu je zdel najlepše vozilo na svetu, na Albina, ki je sedel za krmilom in se čudil svoji stari razbitini, na Svečince, ki so peli z njim, vriskali in skozi okna klicali redkim krmežljavcem na cesti, hitečim v tovarne na delo. 
Ponosen je bil na jasno nebo in svetlo sonce, na jutranji hlad in na s svežo roso umito travo kratko in malo na ves svet.

»Moram poročat na okrožju, da smo odprli avtobusno progo na Svečino,« je pojasnil. 
»Takoj bom nazaj.«

»O, saj smo radi počakali, nič nujnega nam ne stoji naprej. 
Ti boš pa tudi prenesel, saj ni prvič,« ga je tolažil Ivan, »saj so te že v partizanih degradirali, takrat ko si jezdil ponoči čez dolino pa budil nemške žandarje. 
Saj si že vajen, ni prvič, a ne...«

Veter, ki je odobrovoljil Svečince, je obletel vso dolino.

Pregnal je zaostali zimski hlad še iz zadnje grape v hribih, posušil kolovoze v gozdu, na ravninskih gmajnah razgibal jelševje ob potokih, da je natočilo sokovja v veje in naglo ozelenelo, in prebudil mlade trave, da so se pognale navzgor in je oživel skriti mali svet med njimi.

Po nekaj tednih je bil Jurijev belec spet tak kot poprej: krepak, sijoče dlake, vzdržljiv in hiter kot še nikoli noben konj v dolini. 
Jurij bi ga bil pravzaprav moral oddati, ker desetarju, to je namreč bil od znamenite vožnje z avtobusom na Svečino, ni pripadal niti službeni bicikel, kaj šele konj. 
Vendar mu srce ni dalo, da bi ga kar prepustil komer koli. 
Odjezdil je v mesto, ga privezal pred okrožjem in ga imel vse dopoldne tam, da so ga vsi videli, medtem pa postopal po pisarnah in po ovinkih spraševal, kaj naj stori z žrebcem. 
Na okrožju, kjer so gotovo še imeli slabo vest zaradi degradacije, vprašanja niso slišali, kdor ga je, pa je pozabil odgovoriti, kar je bil tudi odgovor. 
Potrjen je bil ta odgovor, ko se je odpravljal domov in odvezoval belca, pa so stopili iz okrožja predsednik okraja, predsednik okrožja in še sam sekretar okrožja z njima, in sta ga oba predsednika vprašala le, kako napreduje pomladanska setev v dolini, sekretar pa je celo rekel, »lepega konja imaš, tovariš Jumbo, le dobro skrbi zanj.«

Na koncu točilne mize je bila nizka steklena omara, v kateri so v prejšnjih časih, ko niso poznali živilskih nakaznic, ponujali lačnim popotnikom sendviče, trdo kuhana jajca, pecivo in druge dobrote. 
Zdaj je krasila prazno omaro lepo izpisana parola Zbirajte bukov žir.

Te modre misli je pospremil rezgetajoč smeh dolginove druščine. 
Sadarjeva družba je ob njih odrezano umolknila, nakar je tudi dolginovo moštvo v hipu utihnilo in v restavraciji je bilo slišati le še rožljanje kozarcev, ki jih je natakarica naglo prekladala na varno pod točilno mizo.

Skoraj isti hip so planili nad Sadarja trije ali štirje iz kota. 
Restavracija je bila premajhna za ta množični nastop, zato je zalet odnesel celo gručo na peron, skozi že dokaj majava in postarana vrata, ki jih za to priložnost ni nihče posebej odprl, kar se jim je takoj tudi poznalo, namreč vratom. 
Sadar se je izkopal izpod ostankov vrat in nasprotnikov, ki so padli drug čez drugega, in ne da bi se še naprej ukvarjal z njimi, planil nazaj v restavracijo. 
Notri so bili medtem že razdejali dva stola in začeli uporabljati njune posamezne dele. 
Pretepa so se lotili z vso potrebno resnobo in bil je v primerjavi z mnogimi polovičarskimi ali napihovalskimi pretepi, pri katerih padajo v glavnem hude besede ali kvečjemu kak klobuk z glave, zares na visoki ravni: redkokateri udarec je padel v prazno, če je kdo priletel v mizo, od nje ni kaj dosti ostalo, in kdaj pa kdaj je kdo izpljunil kak zob, ki mu je postal odvečen.

Da ne bodo, so pritrdili kmetje. 
Lesa za most ne bodo dali, podpornikov ne bodo zidali. 
»Kvečjemu če navozimo kak voz proda za dostop na tvoj most, ko ga boš postavil, če ga kdaj boš. 
Ker se kolovoz zdaj spušča proti potoku, potem pa bi ga bilo treba nasut in dvignit do višine tvojega mostu,« je naposled popustil Sadar in možje so mu pritrdili.

Zmotili so se.

Čez teden dni se je gradnja mostu začela. 
Repovž je nekje iztaknil potrebni les, dolge nosilne tramove in močne prečne plohe. 
Iz mesta so mu poslali Nemce, vojne ujetnike, ki so iz grobo klesanega kamna postavili na obeh bregovih zidana oporna zidova, in nekaj vreč cementa, da sta bila opornika trdna kakor pri pravem mostu in celo lepa na pogled. 
Potem so položili nanju nosilne tramove, pribili prečne plohe in most je stal. 

Ljudje so odšli h kresu. 
Repovž je zaostal in Kolbezen mu je stopil za hrbet, da mu pomaga pri vozičku.

To je bila namreč zgodba o tem, kako se je naša dolina privadila svobodi, in to je bilo dotlej, v tem letu dni, opravljeno. 
Res se je dolina privadila še čemu, ampak to bi bila druga zgodba. 
Res je tudi, da se je svoboda v marsičem privadila dolini, se ji morala prilagoditi in se zasukati drugače, kot je mislila, da se bo, ampak to bi bila že tretja zgodba. 
Zato je te povesti tu konec.

Mikelnov tekst odlikujeta predvsem dve pisateljski vrednoti: po eni strani temeljito pozna snov, o kateri piše, se pravi, kmečko, podeželsko življenje v prvih povojnih letih (v tem pogledu je v delu celo precej kronističnih in avtobiografskih elementov), po drugi pa to življenje opisuje z izvirnim in svežim pisateljskim prijemom. 
Njegov humor je veder, temelji tako na veselih situacijah kot na besedni šali, predvsem pa je ljudski v najboljšem pomenu: to pa se pravi, da je preprost in žlahten hkrati.

