Koliko kiparjev v tem trenutku vleče poteze po blatni glini, kleše marmor, obdeluje les? 
Njihovo delo je samotno, spremlja jih muza navdiha, če sploh, sicer pa bolj ali manj vztrajno in trmasto ustvarjajo in razbirajo plasti različnih materialov v iskanju novih podob ter razkrivajo (še) neznane jim globine, pri čemer stremijo k popolnosti.

»Z Jakovom Brdarjem sva sodelovala že pri skulpturah Flore in Favne za Biološko fakulteto, zato me je k projektu postavitve spomenika Maistru povabil kipar. 
Njegovi kipi so posebni - izredno senzualni, zato mora biti njegova skulptura absolutno (fizično) »dosegljiva«, da se je lahko dotikaš,« meni Kobe. 
»Po drugi strani pa kip, ki je postavljen nekje v mestu, sredi urbaniziranega prostora, izgubi abstraktnost »kipa v galeriji«, kar je na nek način neizprosna situacija, predvsem za umetnika samega. 
Naenkrat dobi še druge pomene, ne samo tistega, zaradi katerega je bil ustvarjen. 
Postane spomenik.« 
Prepričan je, da njegov kip ne bi mogel stati na Trgu republike kot je bilo sprva mišljeno, ker bi ga obstoječa »zbirka« zelo različnih in na neki način agresivnih skulptur prevpila. 
Poleg tega meni, da sodi Maister vendarle na mesto, ki je za prestolnico in narod pomembno. 
Že v natečajnem gradivu je izbral več lokacij, ki so danes morda oblikovno zapostavljene, v resnici pa predstavljajo pomembna vozlišča, ne samo urbana - torej pomembna za Ljubljano - ampak tudi za državo. 
Na koncu so izbrali mesto pri železniški postaji (avtobusna postaja bo prestavljena), kjer bo izoblikovan park ob izteku kolodvorskega bulvarja. 
Danes je ta del precej zanemarjen, dodaja, vendar misli, da lahko ta postavitev »sproži« tudi polepšanje tega urbanega prostora. 
Gre za prvo točko, ki jo opazi prišlek, vstopajoč v mesto skozi železniško postajo - ki za zdaj še nima ustrezne vloge v mestu, ki pa jo bo imela v bližnji prihodnosti. 
»Podstavek pa sem si zamislil tako, da bi bilo na njem mogoče posedati, kip pa bo mogoče tudi obhoditi v neposrednem dotiku.. 
Konj ima prostor za gibanje, obsežni podstavek pa poudari pomembnost same postavitve spomenika.« 
Ob tem Brdar pripomni, da njegova skulptura ni namenjena fizičnemu božanju, ampak bolj dotiku pogleda.

Naročilo za izdelavo Maistra je največje javno naročilo v zadnjih 20 letih. 
Podobna so nazadnje izdelovali Kardelju, Kidriču. 
Od tedaj do danes so kiparji delali po naročilih podjetij, redko zasebnikov in cerkve (stolnica). 
Jakov Brdar je zato čutil posebno odgovornost zaradi zaupane mu naloge. 
Ustvarjal je pod hudim stresom, proti koncu ga je nenehno preganjal strah, da se bo skulptura sesula, preprosto zrušila. 
Lotevala se ga je preganjavica. 
Kip nastaja teden, dva, mesec ali tri, leto ali deset let. 
Čas, ki ga umetnik porabi za njegov nastanek, je v primerjavi z njegovim kasnejšim »življenjem« (večnostjo?) kratek. 
Čas ustvarjanja je veličasten in dražesten, intenziven in razburljiv, njegov konec je rojstvo ali pa smrt. 
Vile rojenice so bile Jakovu Brdarju blage, kljub temu sta ga bičala negotovost in strah. 
Iz dneva v dan bolj. 
Iz ure v uro močneje. 
Še danes ne ve, ali bo s svojim delom zadovoljen. 
Ve le, da Maistra ne bo mogel »odnesti«, ga znova pretopiti in predelati. 
Stal bo tam in ga nemočen opazoval. 
In še dolgo po tem bo skulptura morda - čez sto, dvesto ali tristo let - »zaustavila« mimoidočega in ga »nagovorila«. 
Šepeta ne bomo več slišali, umetnikova duša pa bo potešena.

100-odstotna nirvana. 
Še malo in za vedno bi pozabil na vse ostalo; na letalski odhod devetega februarja - odslej bi namreč vedno letel, in to v nebeških višinah, na prazen želodec - stene želodca bi nežno masirala vseh svinjarij prečiščena duhovna hrana, na prijatelje, mamo in fotra, na ljubavi... 
- prej ali slej bi se rokoval s stvarnikom - in zemeljske vrednote kot prijateljstvo, ljubezen in podobno navlako močno sumljivih kvalitet ter dvomljivega slovesa bi zamenjal vsemogoči stvarnikov moto: Don't worry, be happy.

