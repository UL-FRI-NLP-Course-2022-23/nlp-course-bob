- izpostavlja pomen pojmovanj in interpretacije učnih okoliščin,

Mentalne modele učenja (Schnotz, 1987, White & Frederiksen, 1989, cit. po Vermunt, 1989) pri učencih prav tako opredeljujemo kot koherenten sistem pojmovanj o učenju, o sebi kot učencu, o učnih ciljih in nalogah, o delitvi nalog na učenca in učitelja; Na osnovi teh in drugih že omenjenih dejavnikov učenci interpretirajo učne cilje, naloge, aktivnosti, navodila, ki jih dobe od učitelja, in od teh interpretacij je odvisno njihovo nadaljnje ravnanje. 
Ponovno poudarjam, da niso ukrepi poučevanja tisti, ki bi neposredno uravnavali vedenje učencev pri učenju, temveč so to njihove interpretacije teh ukrepov. 
Učenci lahko razumejo: “naredi povzetek” kot “prepiši najpomembnejša dejstva in opredelitve” ali kot “izrazi s svojimi besedami argumente avtorja” ali kot ... 
Menijo lahko, da motivacija ni njihova naloga, temveč naloga učitelja, in temu primerno bo tudi njihovo ravnanje. 
Ko jih učitelj razporedi v skupine z nalogo, da morajo poiskati argumente za in proti določenemu ukrepu ali načrtu, bodo nekateri učenci interpretirali to kot izgubo časa, ker menijo, da bi sami to bolje naredili, ali pa ker so mnenja, da bi bilo bolje, da bi jim učitelj to preprosto povedal (menijo, da je to tudi njegova naloga) in bi izgubljeni čas za delo v skupini lahko uporabil za razlago drugih pomembnih stvari. 
Podobne razloge za neuporabo metode skupinskega dela lahko navajajo tudi učitelji. 
Drugi učitelji in učenci pa so mnenja, da se ravno s takim učenjem da ogromno naučiti, ker so učenci aktivni in sami pridejo do določenih ugotovitev, ob tem pa jim bogastvo različnih pogledov omogoči, da presežejo prvotno gledanje.

Kako bo kdo pristopil k določeni učni nalogi in vsebini, je seveda prav tako odvisno od že zgoraj omenjenih dejavnikov in še posebej od posameznikovih pojmovanj učenja, učnih okoliščin, zahtev učitelja in posameznikovih interpretacij le teh (Van Rossum & Schenk, 1984; Ramsden, 1985; Kember & Gow, 1994; Peklaj, 1995; Boulton-Lewis, Wilss & Mutch, 1996). 
Različni pristopi, stili učenja pa vodijo do različno kvalitetnih učnih rezultatov.

Naše učne izkušnje in učni rezultati vsekakor povratno vplivajo na naša pojmovanja in stile učenja. 
Če so učni rezultati v skladu s kriteriji - notranjimi in zunanjimi, ne bomo čutili nobene težnje po spremembi. 
Če nas do uspeha pripelje reprodukcija tistega, kar je povedal učitelj ali piše v knjigi, to pomeni, da se naše pojmovanje učenja kot pridobivanja in memoriranja le še utrdi in prav tako površinski pristop k učenju, ki nas vodi do zadovoljivih rezultatov. 
Tu gre torej na nek način za navidezno pozitivno povratno zanko in prav zato jo je tako težko prekiniti. 
Seveda je prav tako težko prekiniti negativni začarani krog učenca, pogreznjenega globoko v neuspeh, saj učenec običajno ne vidi nobenih možnih poti več in se brez ustrezne pomoči niti ni več sposoben izkopati iz težav. 
Poglavitna vprašanja so torej, kako v tak sistem vnesti pravo mero neskladja, da bo to vodilo k spremembam, ki si jih želimo: do aktivnega, razvijajočega se učenca, ki je sposoben kritičnega mišljenja, reševanja problemov, ustvarjalnosti … rezultat česar so tudi vse kompleksnejše in abstraktnejše kognitivne strukture.

MARENTIČ POŽARNIK, B. (1978). 
Prispevek k visokošolski didaktiki. 
Ljubljana: Državna založba Slovenije.

PEČNIK, A. (1997). 
Vpliv zunanjih in notranjih dejavnikov na pristope k učenju pri dijakih. 
Diplomsko delo. 
Ljubljana: Filozofska fakulteta, Oddelek za pedagogiko.

SLIVAR, B. (1997). 
Spremljanje mature, šolsko leto 1995/96. 
Študija o nekaterih psiholoških in pedagoških vidikih vpliva mature na pouk. 
Ljubljana: Interno gradivo Zavoda za šolstvo.

