V spodnjih prostorih Moderne galerije v Ljubljani bodo v soboto zvečer odprli razstavo slavne fotografinje Annie Leibovitz, ki se bo predstavila z retrospektivo svojih del - na ogled bo 200 fotografij od leta 1970 do danes. 
Rock 70. let na črno-belih fotografijah in holivudski blišč v barvah bosta vsaj za kratek čas na ogled tudi v Sloveniji.

Na fotografijah, ki sta bili objavljeni v katalogu, izdanem ob razstavi njenih fotografij od leta 1970 do 1990, spoznamo Tennesseeja Williamsa (na Floridi leta 1974) in Ello Fitzgerald, posneto v (Annie Leibovitz tako ljubi!) rdeči barvi na Beverly Hillsu leta 1988. 
Strmo pot navzgor je A. Leibovitz začela s črno-belimi fotografijami v reviji Rolling Stone in nadaljevala v 80. letih pri reviji Vanity Fair. 
Na ljubljanski razstavi bo predstavljenih tudi 12 fotografij, ki jih je posnela v vojnem Sarajevu.

Šesto uprizoritev v letošnji tekmovalni konkurenci je predstavila v produkciji Šole vizualnega gledališča avtorica besedila, likovnega oblikovanja in soizvajalka (z Danielom Eichenbergerjem) Elit Veber. 
Predstava Farnheim je nastala po kratki zgodbi S. Y. Agnona in v režiji Mashe Nemirovsky. 
Otožno zgodbo o ljubezenskem trikotu (med Wernerjem Farnheimom in Inge Steiner Farnheim ter njeno prvo ljubeznijo Karlom Neisom), v katero je odločilno posegla vojna, ki je povzročila, »da se je mož vrnil domov prepozno in da je lahko spoznal le še to, kako močno se je svet spremenil in raztreščil na koščke«, sta protagonista odrskega dogajanja oživljala z dvema krojaškima lutkama v človeški velikosti in s pravima konfekcijskima oblekama na njih, z beneškimi maskami (za nos, oči in čelo), a tudi z animacijo steklenega posodja in servietov na servirni mizici ter z uporabo dvoje premičnih vrat z odprtinami, stolov, kovčka idr. 
Uprizoritev je učinkovito uvedla pomenljiva Weillova glasba iz Brechtove Beraške opere; pogubno minevanje časa je, denimo, nakazoval enakomeren curek sipkega peska v odprtini, ki se zapira od zgoraj kot giljotina, notranjo razcepljenost naslovne osebe pa sta protagonista nakazovala s skupno animacijo lika (roki je oživljal eden, glavo oziroma polovično masko pa drug ipd.).

Primorsko dramsko gledališče bo sezono, v kateri bo uprizorilo šest novih del, začelo 17. septembra z mladinsko predstavo, in sicer krstno izvedbo (na profesionalnem gledališkem odru) dela Matije Logarja Kralj v časopisu. 
Predstavo bo režiral študent četrtega letnika režije na ljubljanski AGRFT in štipendist PDG Diego de Brea, ki je tako dobil prvo priložnost za predstavitev na domačem odru. 
Nova sezona PDG pa bo prva za gledališkega režiserja Primoža Beblerja, ki je prevzel umetniško vodstvo gledališča.

Festival je odprl mariborski župan Alojzij Križman in poudaril, da Maribor že petič gosti Glasbeni september v Slomškovi stolnici in z bogatim programom sega v druge mariborske dvorane ter oživlja glasbeno tradicijo v krajih, kot so Ptuj, Celje, Podsreda, Svete Gore nad Bistrico ob Sotli, Slovenj Gradec in Ljubljana. 
Križman je poudaril raznolikost letošnjega programa (sestavil ga je pianist in profesor Janko Šetinc), nastop vrhunskih domačih in tujih glasbenikov ter priložnost za mlade, da se prvič predstavijo občinstvu.

Galerija Alcatraz, ki ima prostore v slabi tretjini stavbe Hlevi, je dejavna že nekaj časa. 
Še posebno je zaživela lani, ko sta se kot kustosinji angažirali Jadranka Ljubičič in Bojana Piškur. 
Alcatraz za svoje delovanje nima koncepta, kar se zdi Ljubičičevi posebno privlačno, saj meni, da mora galerija ohraniti svobodo in želi vanjo vabiti likovnike, katerih delo se sklada s stavbo. 
Noče namreč, da bi se vrednost galerije, ki je že sama po sebi svojevrstna instalacija, z dodatnimi koncepti izgubila. 
Sicer pa galerija ni namenjena zgolj predstavitvi metelkovcev. 
V prihodnjem bodo v njej razstavljali štirje tam nedelujoči umetniki. 
S peto obletnico bodo poskrbeli tudi za daljši odpiralni čas. 
Galerija ne bo odprta le enkrat na teden, ampak bo občinstvo vabila vsak delovnik od 19. do 22. ure.

Ob smrti Akira Kurosava

