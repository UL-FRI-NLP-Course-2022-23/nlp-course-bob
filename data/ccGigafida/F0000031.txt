Ko sem se spet oblekel, sem pogledal na uro – imel sem še dvajset minut. 
Zavlekel sem se torej v kabino, se zaklenil in se usedel na školjko.

Precej časa je že, kar sem zadnjič nasedel mikom, ki jih obeta moderna telefonska industrija. 
Bilo je leta 1996, ko sta se nama rodila dvojčka in je žena rekla, da bi bilo dobro, če bi imela mobilni telefon, tako da bi bila, če bi prišlo do kakih nepredvidljivosti, na ta način lahko v stiku tudi, kadar bi kateri od naju moral z otročkoma kdove kam. 

To je trajalo nekaj mesecev, tako da sem postal pri iskanju založenega aparata že prav iznajdljiv. 
Potem pa sva enkrat res morala zvečer ven, na neko vrtno zabavo. 
Zaradi mobifona sem se moral spraviti celo v suknjič – to me je tako znerviralo, da sva se ob prvi priložnosti opravičila in se odpeljala domov.

Stopil sem iz stranišča in odkorakal proti izhodu. 
Mimogrede sem se oziral po tistem štantu, naredil celo nekaj ovinkov, a hostese z modrimi očmi nisem več opazil. 
Sicer pa, ali bi jo sploh razpoznal izmed vseh drugih hostes z modrimi očmi.

Prijatelj me je že čakal v predverju. 
Odpeljala sva se po njegovo prikolico. 
Medtem ko jo je pripenjal, sem segel po mobifonu, ki ga ima v stojalu. 
Potežkal sem ga v roki. 
Odprl sem ga, pritisnil na gumb z zeleno ikono slušalke in odtipkal 21 951 – našo prvo številko.

