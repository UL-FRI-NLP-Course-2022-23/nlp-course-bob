Oljka je majhno, močno razraslo zimzeleno drevo, katerega življenjsko dobo merimo s stoletji. 
Običajno zraste do 12 metrov visoko. 
Starejša drevesa imajo pogosto zverižena debla z močno razpokano skorjo. 
Njene šibaste veje nosijo številne nasprotne liste. 
Ti so usnjati, zimzeleni, celorobi, po zgornji strani temno zeleni, po spodnji strani gosto porasli z dlačicami, ki močno zavirajo izhlapevanje vode. 
Zaradi tega je oljka sivo zelene barve. 
Rumenkasto beli cvetovi so dvospolni in združeni v zalistnih socvetjih. 
So prijetno dišeči. 
Iz njih se razvije koščičast ovalen plod - oliva, ki je temno zelen, včasih tudi temno vijoličast ali črn. 
Cveti v aprilu in maju.

Pri težavah z žolčnimi kamni ljudsko zdravilstvo priporoča mešanico iz 100 g olivnega olja, žlice konjaka in skodelice močnega metinega čaja. 
Zmes dobro pretresemo in jo popijemo v dveh obrokih, zjutraj in zvečer. 
Pri katarju prebavil vzamemo po 15 kapljic olja na kocko sladkorja trikrat na dan. 
Če si z oljčnim oljem masiramo lasišče, preprečimo izpadanje las. 
Ljudsko zdravilstvo zdravi z njim sončne in druge opekline, razne kožne bolezni, ker oljčno olje preprečuje delovanje različnih bakterij. 
Ponekod še masirajo celo telo s toplim oljčnim oljem, zlasti pri bolečinah v križu, rokah ali nogah. 
Če imamo suho in razpokano kožo, si po kopanju natremo kožo z oljčnim oljem. 
Z njim si lahko večkrat na dan namažemo nosno votlino, če smo alergični na hišni prah, cvetni pelod in podobno. 
Zelo tople obloge iz oljčnega olja si dajemo na vrat pri anginah. 
Toplo olje si dajemo po kapljicah v ušesa, če so zamašena zaradi trdega ušesnega masla, če so vneta ali če bolijo.

