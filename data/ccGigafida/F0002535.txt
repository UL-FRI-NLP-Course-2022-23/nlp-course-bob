Da je župan samoljuben, kaže tudi njegova razlaga, zakaj da se spravljam nanj: češ leta 1994 sem bil njegov tekmec na županskih volitvah, zdaj pa vzrok svojega poraza vidim v njem, kar da je 'psihološko razumljivo in celo običajno'. 
Je res pozabil, da je kandidiral kot paradno kolesce v mogočnem stroju LDS, jaz pa na čelu protistrankarske liste Rad imam Ljubljano? 
Sicer pa mu mečem rokavico v župansko obličje: naj nastopi na naslednjih volitvah kot neodvisen kandidat, pa bova videla, komu bi (če ne bi bilo še drugih kandidatov) šli obujki, komu pa županski štibali!

Zadnji dokaz županovega samoljubja, kakor ga izdaja obravnavano pismo, pa je trditev, češ da sem 'ga dal v časopise' zaradi tega, ker mi ni hotel iti na roke in po nezakoniti poti odpraviti 'gostinskega problema' na Trubarjevi. 
Predvsem ni šlo za 'gostinski problem', ampak za tipičen problem, ki ga imajo prebivalci Ljubljane z gostinskimi lokali. 
V konkretnem primeru je lokal protipravno razširil svoj poletni vrt na funkcionalno zemljišče sosednje hiše in obupani stanovalci so se nazadnje obrnili na našo listo Rad imam Ljubljano. 
Župana, ki je svojeročno razveljavil prvostopenjsko odločbo, izdano proti gostincu, sem torej opozoril, da si s svojim 'lovom na čarovnice', ko v MOL jemlje pooblastila upravnim delavcem samo zato, ker so bili po službeni dolžnosti povezani s Sodržnikom, dela medvedjo uslugo, saj se mora potem spričo preobremenjenosti zdesetkanih kadrov podpisovati pod slabo pripravljene sklepe. 
Takole pa se je glasila 'grožnja': 'Morda si opazil, da sem začel v Delu objavljati kolumno Pisma iz zmajskega mesta. 
Ne glede na najino znanstvo bom prej ali slej moral spregovoriti o 'županskih zadevah' – pravzaprav sem imel eno že napisano, pa sem jo umaknil potem, ko je Crnkovič z žametnim kladivom začel zabijati žeblje v Tvojo župansko krsto in se mi je to uprlo…. 
Upam, da se boš v zgornji zadevi odzval, tako da mi je ne bo treba opisovati v njeni sedanji klavrni podobi… 
Sicer Te pa lepo pozdravljam.' 
Ampak županovemu samoljubju se zdi tak ton pisanja pač 'grozeč' in me je že čez nekaj dni klical, češ kako se mu drznem groziti – prav kot je, potem ko sem objavil gloso, spet pritiskal prek posrednikov, naj me obrzdajo, sicer da bo seznanil Slovence z resnico o mojem 'pisunstvu'! 
Človeku, ki je zmožen takšnega ravnanja, se najbrž res zdi mogoče, da bi drugi ravnali podobno in da bodo šli iz konjske figice kuhat strupeno zamero!

