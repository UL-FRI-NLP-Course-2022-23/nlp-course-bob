Trši oreh bo sestava komisije, kajti majhne članice so že dale jasno vedeti, da želijo obdržati »svoje« komisarje. 
Ker na medvladni konferenci odločajo s soglasjem, bo prva možnost, da bi število komisarjev v 28-članski skupnosti omejili na 20, uvedba posebnega sistema rotacije pa bi vsaki državi omogočala, da v sedmih mandatih petkrat pošlje predstavnika v Bruselj, verjetno padla v vodo. 
Zato je realneje razmišljati o sistemu, v katerem bi vsaka članica imela po enega komisarja; a le nekateri bi dobili portfelje, medtem ko bi drugim zaupali zgolj občasne naloge; o tem bi odločal predsednik, ki bi imel še večja pooblastila kot doslej.

Pravcato revolucijo pomeni predlog Breydela o preoblikovanju dogovora o »okrepljenem sodelovanju«, ki naj bi skupini držav omogočal, da se samostojno lotijo ločenih akcij (evro, Schengen). 
Po amsterdamski pogodbi je za takšno sodelovanje potrebno najmanj osem držav, a druge članice lahko zahtevajo, da ministrski svet o tem odloča s soglasjem. 
Komisija se ogreva za povečanje minimalnega deleža na tretjino članic, toda druge članice njihove akcije ne bi mogle več blokirati z vetom.

London - Po osemnajstih letih v opoziciji je britanska laburistična vlada v sredo doživela zanimivo obletnico: natanko tisoč dni na oblasti. 
Jubilej - dobri dve leti in pol po splošnih volitvah - morda niti ne bi bil tako pomemben, če ne bi bil nekakšen psihološki mejnik in če ne bi nastopil ravno v času, ko so se laburisti nabrali poštenega odmerka kritik. 
Po javnomnenjskih raziskavah je vlada premiera Tonyja Blaira še vedno priljubljena, na nekoč gladki »tretji poti« med običajno levičarsko proračunsko (socialno) širokogrudnostjo in desničarsko gospodarsko učinkovitostjo pa so se pokazale prve luknje.

Rusi proti »teroristom«

