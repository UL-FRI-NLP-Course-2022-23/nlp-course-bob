Četrtek, 6., in petek, 7. avgusta

Predno smo se v popolni družinski zasedbi odpravili na Pokljuko, sem še vrnil klic Crnkoviču, ki se je seveda javil na ponujeno mu mesto dizajnerja v našem studiu in že prej kot v tednu dni se nama obeta prvi skupni projekt. 
Zelo dobro. 
Pa bom dodal še tole: »Roke gor vsi, ki ste verjeli, da bo Marko sprejel ponudbo. 
Se mi je kar zdelo. 
Da vas ni sram!« 
Na poti na Pokljuko smo potem nekajkrat obtičali med sitnimi in od vsega hudega razdraženimi, za svoja ognjišča vračajočimi se turisti in tudi to (ponavadi me dodobra znervira) nas ni več moglo vznejevoljiti. 
Imam vsaj eno prednost pred njimi, če ne celo dveh: mi je bilo čisto vseeno, sem se že tako ali tako videl v hladovju pokljuških smrek in hvala bogu poznam kar nekaj bližnjic. 
Precej preprosta stvar, ne?

Je nekaj podobnega, ko smo se iz Genta vračali v Ljubljano, storil tudi prijatelj Marko (Jakše, slikar). 
Medtem ko smo v Bruslju obtičali sredi prometnega zamaška, je izstopil iz avta, se izgubil med avtomobili in šele čez kaka dva meseca, ko smo se ponovno srečali v Ljubljani, je vse skupaj pojasnil s kratkim »zato« in »mi je tako prišlo«. 
In se seveda vprašam, za vraga, ali je res treba zmeraj imeti kup razlogov in opravičil zanje, da premakneš svojo rit in tisto, čemur Mitja umetelno pravi duhovna nadstavba?

So dnevi v življenju, ko se resno sprašujem, ali je vse v redu z menoj. 
Spet sem se spravil v novo frko, povezano z delom namreč. 
Kot že ne vem kolikokrat mi tudi tokrat ni uspelo zavrniti, pa bi lahko. 
Imam vedno občutek, da bi zaradi tega nekaj pomembnega in finega spolzelo mimo mene. 
Prilika zamujena ne vrne se nobena. 
To je navadno sranje in bi mi to že moralo postati jasno (prijatelji in Sonia mi to že ves čas dopovedujejo). 
Ne bi bilo problema, če bi nas bilo v studiu več, pa nas pač ni in to je dejstvo. 
Že več kot leto poskušam najti okrepitve, pa mi kar ne uspeva, pa ne, ker ne bi bilo primernih ljudi, temveč ker vedno znova dobim občutek, da bi potem moral špilat fotra pa profesorja pa kao šefa, ampak tega se mi enostavno ne da. 
Nisem tak tip. 
Zdi se mi, da okrog sebe potrebujem ljudi, od katerih se da še kaj naučit; potem se skozi debato stvari ves čas preverjajo in to je v redu.

Ko sem zdaj, ko je napisana, zadevo še enkrat prebral tudi jaz, tako kot verjetno vsi vi, sprašujem, čemu tolikšno naštevanje imen prijateljev. 
Verjetno naj bi vam bil potem jasnejši moj psihološki profil, kajti menda obstaja pregovor, ki se glasi približno takole: »Povej mi, s kom se družiš, pa ti povem, kdo (kaj) si.« 
Obstaja tudi tista verzija, ki mi jo je na moj tipografski vajeniški izdelek napisala takratna profesorica tipografije in se glasi: »Povej mi, kaj bereš, pa ti povem, kaj si.«

Proti večeru sva se z Valterjem spustila v »mission imposible« in po dobrih petih urah rešila kar nekaj fajlov s sesutega diska. 
Jaz bi že obupal (me je že začel »tisti organ bolet«), Valter se pač k sreči ni pustil in hvala mu.

Kaj ste hoteli?

Nedavno smo organizirali srečanje nekdanjih članov Vive la Révolution. 
Večine nisem videl četrt stoletja. 
Nekateri so postali visoki uradniki v finančnem ministrstvu. 
Nekateri so prišli v športnih avtomobilih. 
Komaj kaj so se spremenili. 
Tisti, ki jim je že takrat šlo za moč, so še naprej obsedeni z njo in so napravili kariero, ki jim omogoča to moč izvajati. 
Idealisti so ostali idealistični, fanatiki fanatični. 
In to z ideologijo, ki se tudi ni bistveno spremenila.

