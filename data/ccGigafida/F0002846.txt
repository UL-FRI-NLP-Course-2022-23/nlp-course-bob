Ljutomer - Zasedanja modela evropskega parlamenta mladih iz vseh držav EU v Bonnu so se prejšnji teden prvič udeležile tudi delegacije mladih iz petih pridruženih članic, Češke, Madžarske, Poljske, Estonije in Slovenije. 
Slovenska stališča in barve so v tem dijaškem parlamentu, ki naj bi mlade seznanil s parlamentarnim delom in obenem z idejo združene Evrope, po izboru ministrstva za šolstvo in ministrstva za evropske zadeve zastopali štirje dijaki ljutomerske gimnazije, Goran Tomšič, Taden Osterc, Saša Horvat in Maja Jaušovec.

Modelni evropski parlament je v Haagu ustanovila Nizozemska in prvi dve zasedanji sta bili v Haagu, zdaj pa se zasedanja selijo po državah članicah EU. 
Kot v pravem parlamentu delegati delajo po komisijah, ki potem na skupnem zasedanju predlagajo resolucije s svojih področij.

Z. L. D.

Pod zgornjim naslovom je bil 6. 4. 1999 v Delu objavljen članek Marjete Šoštarič. 
V njem je omenjeno, da gospodarjenje Ribiške družine (RD) Tolmin s Sočo in njenimi pritoki do Bovca pomeni »ekološko katastrofo« in ogroža raziskovalno nalogo o problematiki soške postrvi. 
Te trditve zaslužijo naš komentar.

Ekološko katastrofo so omenjene vode doživljale v času gospodarjenja Zavoda za ribištvo Ljubljana. 
Njihove raziskave iz leta 1995 kažejo, da je bilo v delu Soče, s katerim so gospodarili, samo 12,6 odstotka soške postrvi, v reki Koritnici pa le 3,1 odstotka. 
Za potrebe športnega ribolova je Zavod v vodo vsa leta vlagal alohtono šarenko, čeprav je bilo to v nasprotju z določili Triglavskega narodnega parka, kamor sodi večina teh voda. 
Zaradi takega početja so se morali v lanskem letu zagovarjati tudi pri sodniku za prekrške. 
Vse vode, s katerimi je in delno še gospodari Zavod za ribištvo, naj bi bile varstvene vode. 
Namen določitve varstvenih voda je varovanje avtohtonih ribjih vrst in zgledna in intenzivna gojitev rib, športni ribolov je dovoljen le izjemoma. 
Omenjeni podatki kažejo, da so bile vode, s katerimi je Zavod gospodaril v Posočju, vse prej kot varstvene.

