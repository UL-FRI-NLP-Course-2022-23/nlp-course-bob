Obratovalni čas posameznih prodajaln je druga zgodba. 
Je predvsem stvar poslovne politike podjetja (v omenjenem primeru upravitelja centra). 
Zato je razumljiva tudi izjava šefa Mercatorja Zorana Jankovića, ki je pravzaprav sprožil prakso poznopopoldanskega nakupovanja konec tedna, namreč da sindikalisti ne bodo krojili poslovne politike družbe - dokler bodo zaposleni spodobno plačani in dokler njihove temeljne pravice ne bodo kršene. 
S stališča delodajalca pa bo sistem tak, dokler se bo finančno splačal.

Za širitev menjave s Poljsko

Budimpešta - Čeprav so podrobnosti še skrivnost, je madžarski premier Viktor Orban osebno potrdil, da so predstavniki njegove vlade in Audija dosegli sporazum o nadaljnjih vlaganjih nemškega koncerna na Madžarskem. 
Na podlagi dogovora bo Audi v svojo tovarno avtomobilov v Györu, postavljeno leta 1993, naslednje leto vložil dodatnih 650 milijonov mark, s čimer bi se sedanjih štiri tisoč delovnih mest povečalo kar za četrtino. 
Zgraditi namerava nov velik kompleks z najsodobnejšo proizvodnjo najnovejših tipov dizelskih vozil, ki bi bil deležen (javno še ne določenih) davčnih olajšav. 
S to razširitvijo bo Audijeva tovarna v Györu postala druga največja v Evropi. 
Od ustanovitve družbe v brezcarinskem območju v tem zahodnomadžarskem mestu pred šestimi leti so Nemci vanjo vložili 1,2 milijarde mark. 
V Györu izdelujejo motorje za vse Audijeve modele (naredijo jih okoli 450 na dan); leta 1998 so začeli sestavljati vozila audi TT coupé, letos pa še roadsterje, ki naj bi jih do konca leta izdelali okoli 50 tisoč. 
Audi Motor Hungaria KFT je lani ustvaril 3,7 milijarde mark prihodkov oziroma 340 milijonov mark čistega dobička in je po prihodkih drugo največje podjetje na Madžarskem, letos pa pričakujejo, da se bo s 4,5 do 4,8 milijarde mark prihodkov zavihtel na prvo mesto pred naftno družbo Mol Rt. 
J. Sz.

