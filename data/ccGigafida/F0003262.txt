V predstavništvu Francije, ki predseduje Uniji, so drugačnega mnenja, kajti na vprašanje Dela so brez ovinkarjenja potrdili, da je v skupini za širitev prišlo do blokade, ker je Avstrija vztrajala, da nima dovolj informacij niti jamstev o jedrski varnosti slovenske nuklearke. 
A najsi gre za blokado ali pa za odložitev, dejstvo je, da je Avstrija pretekli teden, ko je omenjeno delovno telo ministrskega sveta razpravljalo o skupnih izhodiščih petnajsterice za deseto pristopno konferenco na ravni namestnikov glavnih pogajalcev, nasprotovala predlogu Francije, da poglavje o energiji uvrsti na dnevni red pogajanj s Slovenijo. 
In ne prvič.

Ker v zakonodaji Unije, ki so jo kandidatke dolžne v celoti prevzeti in uveljaviti, ni nobenih določil niti norm o jedrski varnosti, so težavno opravilo definicije skupnih standardov naložili »atomski skupini«, ki je eno od delovnih teles ministrskega sveta, strokovno opravilo ugotavljanja stanja reaktorjev v srednji in vzhodni Evropi pa je na lastno pobudo prevzelo zahodnoevropsko združenje uprav za jedrsko varnost (WENRA); vanj je vključenih devet članic Unije, ki imajo jedrske elektrarne, in Švica, deluje pa od marca 1998.

Pod naslovom Dunaj ni vložil veta zoper jedrsko elektrarno Krško je v tem časniku citirana izjava predstavnika za tisk zunanjega ministrstva Johannesa Peterlika, po kateri »ni res, da bi bila Avstrija blokirala pristopna pogajanja Slovenije«, ker »to ni bilo nikoli v načrtu«, saj naj bi bil primer Krškega drugačen od češkega Temelina. 
Soočena s trditvijo Francije, po kateri »zaradi togega stališča Avstrije ni napredka na pogajanjih s Slovenijo«, je zunanja ministrica Benita Ferrero-Waldner odgovorila takole: »O tem nič ne vem. 
Točno je le, da čakamo na poročilo zahodnoevropskih atomskih izvedencev glede potresne varnosti elektrarne v Krškem.« 
M. D. M.

Danes obsega trgovinska menjava z ZRJ manj kakor pet odstotkov tiste iz časov pred vojno. 
Leta 1999 so hrvaška podjetja izvozila v ZRJ za 18,8 milijona in izvozila za 7,7 milijona dolarjev blaga. 
V prvih desetih mesecih letošnjega leta je trgovinska menjava med državama že za 10 milijonov dolarjev presegla lansko. 
Največja težava je, da med Hrvaško in ZRJ ni plačilnega prometa, zato podjetja plačujejo blago s pomočjo bank v tretjih državah. 
Kakor poudarjajo v HGZ, bodo morala hrvaška podjetja pohiteti, saj pred vrati ZRJ že čakajo podjetniki iz Madžarske, Slovenije, Italije, Nemčije in drugih držav.

Od poslov z ZRJ veliko pričakuje hrvaški naftni gigant Ina. 
Srbija mora namreč uvoziti polovico mesečne porabe 100.000 ton bencina in plinskega olja. 
V torek so po naftovodu iz Omišlja na Krku v rafinerjo v Pančevu pri Beogradu že začeli pošiljati 70.000 ton surove nafte. 
S posredovanjem Ininih podjetij v Britaniji in Švici sta jo naročila Jugopetrol in Beopetrol. 
Dejstvo, da Beopetrol za svoja prodajna mesta uporablja 187 črpalk, ki so bile do razpada SFRJ v lasti Ine, ni bilo ovira. 
Končar je med najresnejšimi kandidati za obnovo jugoslovanskih elektrarn, od jugoslovanskega trga pa veliko pričakujejo še Podravka, Pliva, Gavrilović, Kraš, Dukat, Sirela in Varteks, ki so jugoslovanskim kupcem ostali v dobrem spominu, zato stroški za oglaševanje ne bodo veliki.

Na tiskovni konferenci je predsednik ZRJ še konkretneje spregovoril o zunanjepolitični strategiji Beograda. 
»Za nas je bistvenega pomena, da se čim prej vključimo v evropske organizacije, najprej v Svet Evrope, toda s tem se ne bomo zadovoljili, kajti naš cilj je Evropska unija«. 
Perspektivo članstva v Uniji je omenila tudi predsednica evropskega parlamenta Nicole Fontaine, ki je že v pozdravnem nagovoru poudarila, da »skupaj s številnimi poslanci ne dvomi, da bo Unija nekega dne odprla vrata ZRJ, če bodo v Beogradu to želeli«.

»Problematični« Đukanović na poti v ZDA

Iz diplomatskih virov je celo slišati, da ga utegnejo razglasiti za oporečnika oziroma za moteči dejavnik na Balkanu, ker načenja nove secesionistične probleme in morebitne vojaške spopade, ki si jih mednarodna skupnost gotovo ne želi. 
Menda mu grozijo celo s sankcijami, kot so pred časom grozili slovenskemu državno-političnemu vodstvu, ko se je Slovenija odločno podala v proces odcepitve od nekdanje Jugoslavije. 
Hkrati pa je slišati trditve, da ima Đukanović podporo številnih vplivnih centrov sveta, ki se strinjajo, da mora o vsem odločiti črnogorski narod, to odločitev pa bo potem spoštoval ves svet.

