PRIMERJALNE PREDNOSTI - Največje trebanjske politične stranke so se dokaj podobno lotile pihanja na dušo volilcev, kajti vsi kandidati za poslance, se razume, so poštenjaki, da jim blizu ni para. 
So pa med njimi vendarle velike razlike ali morda celo prednosti. 
SKD in SLS se ponašata z Lojzetoma, pri čemer naj bi imel prvi "med slovenskimi politiki največji ugled v Evropi, saj je bil izvoljen za prvega podpredsednika Evropskih krščanskih demokratov". 
Nekateri se bojijo, da bo Lojze, obremenjen s tako funkcijo, bolj evropski kot slovenski politik. 
Drugi Lojze bi rad še tretji mandat, ker bi bilo to po njegovih dosedanjih bogatih izkušnjah enako doktoratu. 
Dva zdravnika, upokojeni Tine (SDS) bi rad naposled pokopal mrtve iz državljanske vojne, "da nas njihove kosti ne bodo strašile v pozne rodove", in iz parka pri galeriji likovnih samorastnikov odstranil skulpture, po njegovem "sprijete spake": še aktivnega dohtarja Franca pa je v DeSUS pritegnil ravno "program stranke, ki se ne ukvarja s preteklostjo, ampak želi marsikaj postoriti za naprej." 
Učiteljica Zvonka (ZLSD) pa bi verjetno delovala za govorniškim pultom v parlamentu bolj uglajeno kot pa župan Ciril (LDS), ki naj bi ga pustili za poslanski govorniški oder, ker je človek, "ki se ne boji povedati resnice", in naj bi zanj torej glasovali, ker "zna udariti po mizi, ko gre za uresničitev svojih obljub."

