Lepo je brati take besede. 
Prijazne so bile tudi tiste, s katerimi je prejšnjo sredo pospremil na srečno pot brezjansko enciklopedijo. 
Njegove nedeljske pridige v Rogu ne poznam, po odlomkih iz časopisov je ne morem soditi. 
Ob besedah, s katerimi je povzdignil brezjansko svetišče, pa se sprašujem, ali bi jih lahko namenili tudi roškemu grobišču. 
Srce Slovenije, milostni kraj, kraj gorečih prošenj, zahvale, upanja, krščanskega poguma, narodne zavesti, državniškega čuta, radodarne odprtosti, smelega gledanja, vseslovenskega bratstva in sprave? 
Ne, sodeč po odmevih na nedeljsko mašo in spominsko slovesnost, ni tam doli nič od tega. 
Kaj bi kljub temu utegnilo biti, ne vem. 
Da bi si izmišljal, ne maram, nočem prizadeti tistih, ki tja zahajajo in imajo za to po večini zadosti velik razlog. 
Ampak vseslovensko bratstvo in sprava se tam gotovo ne delata. 
Za eno in drugo morata biti vsaj dva. 
Na Brezje zahajata oba, v Rog samo eden.

Centimeter od šolske zemlje lahko kadiš

Posebno pri vzgoji, ki ne more potekati po administrativnih pravilih, so izkušnje izjemnega pomena. 
Čeprav so kadrovske menjave včasih nujne za napredek, je pri nas prišlo do diskontinuitete, do napornega učenja na napakah in ponekod začenjanja vsega od začetka. 
Šolski sistem je izgubil nekatere ljudi in z njimi nekatere mehanizme, da bi lahko uravnaval okoliščine zdrave osebnostne rasti mladih.

Šolsko ministrstvo z nekaterimi zahtevami tudi ohranja oslabljeno komunikacijo in opešano zaupanje. 
Sem na primer sodijo tajna glasovanja, npr. ob predlogih za napredovanje učiteljev, celo ob kaznovanju učencev. 
Pozitivno mnenje kolegov ni pogoj za napredovanje, zato gre v prvem primeru bolj za zbiranje podatkov o kotaciji posameznikov na šolah. 
Taki »dosjeji«, zbujajoči temne asociacije, pa so kdo ve kje. 
Med učitelji je namreč treba gojiti odkrito diskusijo kot nujno metodo dela. 
O vsem, tudi o njih samih in lastnem delu in seveda o učencih - ne zaradi njih - zaradi učencev. 
Prekinjena ali napadalna ter neprofesionalna komunikacija o učencih, ki ji sledi tajno glasovanje, je marsikje ohromila šolske kolektive. 
Poudariti moramo, da je prav odkrita in zavzeta komunikacija o učencih pogoj za učinkovito šolo in še posebej za njeno vzgojno funkcijo. 
Omogoča povezovanje in izmenjavo informacij o posameznih učencih, timsko odločanje in prenos pedagoških izkušenj na manj izkušene pedagoge. 
Tudi to zadnje je ena od bistvenih funkcij učinkovitih učiteljskih zborov.

Močan regulator vzgojne aktivnosti šol je pravilnik o vzgojnih ukrepih, ki je enoten za vso Slovenijo. 
Nekoč ga šolstvo ni imelo. 
Nastal je pravzaprav iz dveh relativno obrobnih razlogov. 
Ker so bile nekatere šole, ki stoje blizu, deležne očitkov zaradi neenotnega ukrepanja, so zahtevale poenotenje režima kaznovanja učencev. 
Druga pobuda je prihajala z vrha: takrat nastajajoča šolska inšpekcija je potrebovala instrument za delovanje. 
Razprava o vsebini tega pravilnika je bila dolga, mučna in neusklajena. 
Končno je bila sprejeta lepljenka, pri kateri je bilo vsakemu nekoliko ustreženo. 
Kaznovanje učencev je namreč del notranje šolske kulture in njenega kurikuluma, ki nastaja s prakso in je posebno trden v šolah z daljšo tradicijo. 
Je močan dejavnik moralnega vedenja učencev in nastajanja vrednot. 
Cepljenje tujkov iz drugih šolskih kultur deluje moteče.

Po teh obiskih v letih 1996-98 se je čutilo, da so v šolskem ministrstvu poskušali povečati njegovo učinkovitosti. 
Prišlo je, kot je bilo videti od zunaj, do kaotičnega premeščanja kadrov in novega zaposlovanja ljudi na ministrstvu, mnogi o šoli niso veliko vedeli, porajali so se novi pravilniki (za uravnanje šole z birokratskimi mehanizmi je verjetno res precej »kriva« EU), stopnjevala se je splošna birokracija in pritiski na bolj ustvarjalne in manj podredljive pedagoške delavce, ki so prihajali s sodobnejšimi in strokovno tehtnejšimi idejami, a niso bili v ministrovem lobiju.

Nekajletno spremljanje, kako občinski sveti v občinah regulirajo za mlade ugodne in neugodne dejavnosti, pokaže, da so obrambi manj poštenih posebej naklonjene nekatere politične opcije. 
Ne dovolijo ali ne spodbujajo ukrepov proti kriminalnim dejanjem, pritiskajo na šolo, naj dovoli najrazličnejšo propagando med učenci, ne ovirajo širjenja drog in omogočajo druge vplive, ki trajno uničujejo mlada življenja. 
Minimalizirajo razkrite dogodke, ne omogočajo delovanja zdravih prostočasnih dejavnosti in preprečujejo splošno netoleranco do širjenja kaznivih dejanj, ki ogrožajo mlade. 
Zdi se, kot da ta politična opcija potrebuje čim več problemov med mladino (uničenih otroških življenj), da bi drugi dokazala, da je šolski sistem zanič in da bi ponudila svojo ideološko roko, pod katero se bodo zatekali mladi s starši - če ne prej, tedaj ko bo neznosno hudo.

Za nami je dovolj let uporabe nove šolske zakonodaje, da lahko preverimo, kaj deluje in kaj ne. 
Tudi čas za poprave. 
Pomagati je mogoče staršem in lokalnim skupnostim, tudi s kampanjami. 
Pretehtati je treba organiziranost svetovalnih in nadzornih služb šolskega sistema, glede na potrebe sedanje in katerekoli, ampak slovenske šole in družbe. 
Skupna zaveza naj bo, da se bodo medsebojne bitke ognile otrok. 
»Idejno nevtralna« naj postane, naj postane za otroka svobodna, a idejno »polna« šola, etično aktivna in ne pasivna oziroma nevtralna. 
Politika bi se morala ogibati manipulacij z otroki, javnost pa nad tem bedeti.

Obiskal sem Igorja v eni od bolnišnic Kliničnega centra. 
To pravzaprav ni bil obisk: za obisk sta potrebna vsaj dva. 
Igor ni niti sprejemal niti odklanjal obiskovalcev, ker jih ni zaznaval, kaj šele prepoznal; tudi ni vedel, da je napočilo poletje, da ima doma leto dni starega sina in da ob njegovi postelji vsak dan jočeta njegova žena in mati. 
V njegovih očeh ni bilo niti žalosti niti jeze zaradi nesreče, ki ga je prizadela; zavest, ki bi jo potreboval za veselje ali obup, je za vedno ugasnila v tistih nekaj minutah, ko mu je obstalo srce. 
Njegovo telo je ubogalo okorne signale možganskega debla: vdihaval je zrak, srce mu je utripalo, telo mu je za dolge minute pretresal mišični drget. 
Nobenega premika udov ali glave; edini gib, ki mu je dajal videz budnosti, je bilo počasno potovanje oči od enega do drugega skrajnega položaja. 
Poredkoma je s pogledom za nekaj časa obmiroval na osebah ali predmetih okoli postelje; obšla me je misel, da mora v takih trenutkih pri njegovih svojcih vzplapolati drobno upanje, da jih je prepoznal. 
Ali tak bolnik čuti žejo, lakoto, bolečino? 
Neka anketa med ameriškimi zdravniki je pokazala, da v to verjame kar četrtina zdravnikov, čeprav znanost dokazuje, da bolnik v trajnem vegetativnem stanju teh občutij ne more imeti. 
Igor je sposoben silno počasi požirati tekočo hrano, ker ima ohranjen požiralni refleks, drugi bolniki se lahko odzivajo na zvočne ali svetlobne dražljaje, ker jim delujejo obrambni refleksi. 
Ganilo me je, ko sem na njem opazil še en znak življenja: poganjala mu je brada. 
Ali se drevo zaveda svoje rasti?

Na nekem drugem oddelku leži pet takih bolnikov: mladih ali srednjih let, večina po prometnih nesrečah. 
Štirje so tam že več kot leto dni; dolgo bivanje v bolnišnici jih potiska v vedno hujše infekte, bakterije so vse bolj odporne na antibiotike, oddelek je eno od glavnih žarišč odpornih bakterij v Kliničnem centru in ogroža druge bolnike. 
Domovi starejših občanov, ki so edine primerne ustanove, se takih bolnikov branijo. 
Videl sem kopico odločb, napisanih v birokratski latovščini: »Vloga za sprejem se zavrne, ker je prosilec mlajši od 65 let. 
Za izjemen sprejem se ne odločimo, ker na sprejem čaka veliko prosilcev, ki so starejši od 65 let. 
S tem je sklep utemeljen.« 
Dodaten problem je poravnavanje stroškov. 
Bivanje v domu je treba plačati ali doplačati. 
Starejši prebivalci domov imajo praviloma vsaj pokojnino, opisani mlajši bolniki pa so pred svojo tragedijo morali skrbeti za družino, ki je sedaj ostala brez pomembnega ali celo edinega vira dohodka in si ne more privoščiti izdatkov za njegovo oskrbo. 
Postopek za invalidsko upokojitev se prav tako zavlačuje z izgovorom, da je bolnik še v bolnišnici in torej zdravljenje še ni končano. 
Skratka: sistem ne deluje, vsak primer se rešuje posebej, potrebni so neskončni pogovori, pisne vloge, pritiski in prikrite grožnje, da sem in tja vzamejo domovi v svojo oskrbo kakega od teh bolnikov.

Je že res, da je za državo opisani problem razmeroma nov. 
Da še ni rešen, smo najbrž krivi tudi tisti, ki se z njim srečujemo vsak dan, pa nanj premalo opozarjamo. 
Ne dvomim, da ga bomo razrešili; seveda ne tako, da bi ga preložili na družino. 
Navsezadnje smo ga mi ustvarili, ko smo v želji, da bi pomagali, premalo pripravljeni posegli v domeno bogov. 
Cena za to je nekaj humanosti.

