Popoldne pa sta se srečala tudi Janez Drnovšek in Marjan Podobnik. 
Po srečanju je Podobnik dejal, da sta ga zahteva za glasovanje o zaupnici vladi in predlog za imenovanje ministrov presenetila. 
Podobnik naj bi namreč Drnovška obvestil o možnosti, da bi po združitvi SKD »relativizirala« zahteve za odhod ministrov ljudske stranke iz vlade. 
SLS novih ministrov ne bo podprla. 
Ob tem je Podobnik dejal, da skuša razumeti Drnovškovo potezo, saj naj bi se Drnovškova možnost za dejavno poseganje v politično dogajanje po 15. aprilu oziroma po izstopu SLS iz vlade sicer »drastično« zmanjšala. 
Podobnik je poudaril, da je za SLS prednostna naloga sprememba volilnega sistema, hkrati pa omenil možnost, da bi se oblikovala nova vladna ekipa, ki bi jo vodil nov predsednik (čeprav za zdaj Podobnik še ne ve, kdo bi to lahko bil). 
Predčasnih volitev zaradi možnosti, da bi se izvedle po obstoječem sistemu, Podobnik ne podpira. 
Podrobneje naj bi svoje poglede predstavil na današnji tiskovni konferenci.

Kot je sporočilo vodstvo Sforja, so Krajišnika prepeljali na sarajevsko letališče, takoj nato pa v Haag. 
Momčilo Krajišnik je že junija lani izvedel, da je na tajnem seznamu osumljenih za vojne zločine. 
Pobegnil je v Srbijo, občasno pa je le prihajal na obisk k družini na Pale. 
Mediji v Republiki srbski domnevajo, da je eden od Krajišnikovih varnostnikov obvestil Sfor o njegovem prihodu. 
Aretacija je osupnila tudi vodje misij mednarodne skupnosti v BiH.

Branko JokićFoto Reuters

Ljubljana - Bencin je od danes dražji povprečno za 3,6 odstotka. 
Najbolj, za 5,30 tolarja oziroma 3,9 odstotka se je podražil neosvinčeni 98-oktanski bencin. 
Podražil se je s 135 na 140,30 tolarja za liter pri Petrolu (pri Istrabenzu 140,20 tolarja). 
Za najmanj, 4,30 tolarja oziroma tri odstotke, je dražji osvinčeni 98-oktanski bencin. 
Podražil se je s 141,70 na 146 tolarjev za liter. 
Neosvinčena bencina (95- in 91-oktanski) sta dražja za 4,70 tolarja ali 3,7 odstotka. 
Prvi se je podražil s 128,10 na 132,80 tolarja za liter, drugi pa s 127,60 na 132,30 tolarja za liter. 
Podražitev bencina je posledica uveljavitve modela za oblikovanje cen bencina.
Model omogoča naftnim podjetjem, da si lahko začnejo obračunavati najnižjo maržo 6 tolarjev pri litru bencina, ki jo je v četrtek ob njegovem sprejetju določila vlada. 
Od 6 tolarjev morajo naftna podjetja 0,55 tolarja odšteti za oblikovanje obveznih naftnih rezerv, s 5,45 tolarja pa morajo pokriti vse stroške, ki jih imajo od nakupa bencina pri dobavitelju do prodaje na bencinskih servisih. 
V Petrolu trdijo, da bi se jim račun izšel pri vsaj 12 tolarjih, v OMV Istrabenzu pa 11,80 tolarja pri litru bencina.

Kakšna mora biti cena nafte na borzah v Sredozemlju, da bodo slovenski naftni trgovci lahko uveljavili polno maržo, minister ni povedal, čeprav vladni model temelji prav na cenah s sredozemskih borz. 
Če se bo tam nafta še naprej dražila, imajo slovenski naftni trgovci zdaj zeleno luč, da bodo čez dva tedna bencin na črpalkah spet lahko podražili, da bodo dosegli najnižjo maržo v višini 6 tolarjev.

