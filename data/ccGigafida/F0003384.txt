Vita Cajnko Javornik

Skrbi tudi to, kar vlada počne z davki. 
Celovito davčno reformo je napovedala že takoj, ko se je po volitvah zavihtela v sedlo. 
Takrat je bilo videti, kot da ima vlada načrt. 
Obljubila je, da bo z novim zakonom o dohodnini zvišala prag neobdavčljivega dohodka. 
Odpravila naj bi tudi davek na izplačane plače. 
Oboje bi ji odneslo del proračunskih prilivov, zato naj bi si v zameno povišala stopnjo davka na dodano vrednost. 
Hkrati naj bi s tako imenovano obdavčitvijo svetovnega dohodka bolj dosledno zajemala davke tako od fizičnih kot od pravnih oseb. 
Vse skupaj naj bi se zgodilo hkrati in že letos. 
Zgodilo pa se je samo povišanje davka na dodano vrednost. 
Vlada je torej tisto, kar naj bi ji pomagalo premostiti izpad dohodka zaradi preureditve davkov, pokurila že vnaprej. 
Rezerve več ni. 
Od tod zaskrbljenost, da ne bi vlada v stiski posegla po povišanju drugih davkov. 
Zaskrbljenost ni iz trte izvita. 
Prispevki za zdravstvo so se že povišali in se še bodo. 
No, pri tem bodo v podjetjih za začetek najbrž pogoltnili cmok in z njim argumente o staranju prebivalstva, o napredku medicine in dragih aparatih in tako naprej - ter ne bodo preveč komplicirali. 
A zdaj slišimo, da bi vlada rada znižala olajšavo, ki jo lahko pri plačilu davka od dobička (po novem davka od dohodka) izkoristijo podjetja, ki porabijo denar za nove naložbe. 
Nove naložbe pomenijo navadno več prihodka in več dobička v prihodnosti, torej tudi več davkov. 
Zaostajanje pri naložbah lahko pomeni stagnacijo ali celo propad podjetja, torej manj ali nič davkov. 
Ne samo nič davkov od dobička (ta ni tako zelo velik proračunski vir), tudi nič dohodnine, nič prispevkov iz plač itd. 
Je to vredno tveganja? 
In ali ni trenutek za tako tveganje ravno najmanj primeren?

