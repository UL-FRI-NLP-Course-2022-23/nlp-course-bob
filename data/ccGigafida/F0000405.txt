Prehajamo na 5. 
TOČKO DNEVNEGA REDA - OBRAVNAVA OBVESTILA OKROŽNEGA SODIŠČA V LJUBLJANI V ZVEZI Z VLOŽENO ZASEBNO TOŽBO, ZOPER POSLANCA DRŽAVNEGA ZBORA. Obvestilo v zvezi z zasebno tožbo zoper poslanca državnega zbora, dr. Jožeta Zagožna, je v obravnavo zboru predložilo Okrožno sodišče v Ljubljani. Obvestilo je obravnavala mandatno imunitetna komisija, ki je zboru pisno poročala. 
Želi poročevalec te komisije besedo? 
(Ne želi.) 
Na podlagi drugega odstavka 38. člena poslovnika državni zbor o vzpostavitvi ali odvzemu poslanske imunitete, odloča brez razprave in brez obrazložitve poslanskih glasov. Na glasovanje dajem naslednji sklep: "Državni zbor Republike Slovenije, na podlagi tretjega odstavka 83. člena Ustave Republike Slovenije ter tretjega odstavka 22. člena zakona o poslancih v zvezi z obvestilom Okrožnega sodišča v Ljubljani, številka 1K263/97 z dne 15. oktobra 1997 v zvezi z vloženo zasebno tožbo, zasebnega tožilca Ilija Jurančiča, zaradi kaznivega dejanja žalitve, obdolžitve po členu 171/1, 2. in 3. 
Kazenskega zakonika Republike Slovenije ne prizna imunitete poslancu Državnega zbora Republike Slovenije, gospodu dr. Jožetu Zagožnu, in dovoli nadaljevanje kazenskega postopka." 
Slišali ste (sklic) sklep. Prehajamo na glasovanje. 
Ugotavljamo prisotnost! 
(68 prisotnih.) Kdo je za prebrani sklep? 
(46 poslancev.) 
Je kdo proti? 
(9 poslancev.) Ugotavljam, da je predlog sklepa sprejet. S tem zaključujem to točko dnevnega reda.

Hvala lepa. 
Če imamo čas sproti gledati poročila, bi jaz v zvezi s tem zakonom le naslednje vprašal. 
Ko sem listal po mnenju Sekretariata za zakonodajo in pravne zadeve, se mi je zdelo opozorilo sekretariata v zvezi z neprecizno določbo 1. člena utemeljeno. 
Namreč, po 1. členu, po mnenju sekretariata, ni v celoti jasno v zvezi z zadnjim členom, ki pravi, da zakon začne veljati naslednji dan po objavi. 
Kdaj pravzaprav preneha beneficirana delovna doba določeni skupini zaposlenih v Ministrstvu za notranje zadeve? 
Gospod minister Bandelj je sporočil, da jih bo verjetno med 1.600 in 2.000, kar je razvidno za sporočila. 
Mislim, da bi bilo prav, ker je isto povzeto tudi v mnenju odbora, kasneje pa ni rečeno nič, niti, da je to v redu, niti da je narobe in ni vložen noben amandma. 
Jaz bi ministra in predstavnico oziroma predstavnika odbora, ki je vodil to, če predsednice ni bilo, le prosil za pojasnilo, kaj je razlog. 
Ali je zdaj ugotovoljeno, da ni nobenega problema in da je zakon jasen, ali pa so kakšna vprašanja in bi najbrž z dopolnitvijo kazalo to stvar razrešiti. 
Jaz sem pa prepričan, da bi bilo smotrno oziroma, da bi bilo edino mogoče razrešiti to na ta način, da se izgubi pravica do benificirane dobe najbrž prvega naslednjega v mesecu, ker ne verjamem, da se za vsak dan posebej računa, od takrat, ko je na podlagi tega pravilnika oziroma pravil, ki jih je določil minister, bila konkretna odločitev sprejeta. 
2. člen pravi: "Vlada Republike Slovenije določi najkasneje v tridesetih dneh od uveljavitve tega zakona delovna mesta." 
Potem pa pravi: "Akt o organizaciji in sistemizaciji delovnih mest je potrebno zgraditi z določbami tega zakona in z aktom vlade, najkasneje v roku trideset dni od uveljavitve akta iz prejšnjega člena." 
Tako imamo dvakrat po trideset dni rok. 
In po mojem, po tem, ko je ta sistemizacija usklajena z aktom vlade prvega naslednjega meseca najbrž pač preneha beneficirana delovna doba. 
Vsaj to, jaz predlagam, da le v zakonu preciziramo. 
Hvala lepa.

Spoštovani! 
Mislim, da si je gospod Potrč tudi sam odgovoril, čeprav tudi v samem poročilu odbora piše, da je na podlagi pojasnila bilo ugotovljeno, da pravzaprav ni treba v zakonu nič popravljati, kajti beneficirana delovna doba je vezana na delovno mesto. 
Zato zakon predvideva cel izvršilni scenarij. 
Na koncu seveda predvideva tudi individualno odločbo delavcev in na osnovi te individualne odločbe bo delavcu ali ostala ali odvzeta beneficirana delovna doba. 
Tako je vse popolnoma jasno in umeščeno v veljavno delovnopravno zakonodajo. 
Pomeni tudi to scenarij po tem, ko je zakon uvlejavljen, sprejetje podzakonskega akta, se pravi uredbe vlade, ki določi, bi rekel, delovna mesta ali pa grupe delovnih mest, kjer bo beneficirana delovna doba v skladu s tem zakonom ostala oziroma definirana na novo. 
Potem je predviden še en akt, to je akt o sistemizaciji in na koncu sledi individualna odločba delavcu. 
Hvala.

