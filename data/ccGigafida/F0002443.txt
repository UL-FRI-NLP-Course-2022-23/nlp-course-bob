Leto 1998 bo, vsaj ko gre za avtomobilske novosti, verjetno eno najrazburljivejših in burnejših v zadnjem času. 
Razlogov je kar nekaj, najpomembneje pa je to, da se konkurenca na avtomobilskih trgih zaostruje in zato ni počivanja na lovorikah. 
Kaj pomeni to za slovenski avtomobilski trg? 
Nič posebej slabega, kajti jasno in dokazano je, da se bo večina teh novosti prej ali slej pojavila tudi pri nas. 
Vprašanje je le, ali bo slovenski kupec avtomobilov zmogel tisto, kar se mu je posrečilo v zadnjih letih. 
Sicer pa bomo videli.

Tudi za slovenski avtomobilski trg že nekaj časa velja, da veliko ali morda največ pozornosti namenja nemškim avtomobilom. 
Sedaj ni pravi trenutek za poglobljeno razmišljanje oziroma ugibanje, zakaj je tako, ampak preprosto drži, da bodo imeli nemške avtomobilske tovarne v prihodnjih mesecih veliko novosti. 
Pri Audiju bodo predstavili avanta A6, torej karavansko izvedenko dovolj uspešnega audija A6. 
Ta naj bi bil pri nas naprodaj spomladi, nekaj mesecev kasneje pa bo tovarna postavila na ogled tudi audija TT, kupe skoraj drzne, vsekakor pa zelo zanimive oblike. 
Avto bodo izdelovali na Madžarskem, kjer ima nemška avtomobilska hiša svojo tovarno. 
Sredi leta bodo predstavili še nekoliko obnovljena audija A4 in A8, manjši A3 pa bo dobil tudi TDI s 110 KM.

Citroën bo nadaljeval predstavljanje novih izvedenk xsare, pri čemer bo na trg pripeljala različica s tremi vrati oziroma kupe.

Južnokorejske avtomobilske hiše imajo pred seboj zahtevne čase. 
Kljub krizi, ki je zajela vse gospodarstvo, pa jim ambicij in tudi novosti ne bo manjkalo. 
Hyundai bo na trg pripeljal svojega atosa, enoprostorsko varianto nižjega srednjega razreda, proti koncu poletja pa naj bi videli povsem novo ali zelo prenovljeno sonato. 
Kia bo predstavila (ali še enkrat postavila na svetlo) majhen kupe, končno pa naj bi na trg pripeljala sephia druge generacije. 
Daewoo je lani pokazal veliko novega (lantra, nubira, leganza), vendar bo septembra ponudil dartsa, majhen avtomobil, namenjen predvsem mestnemu življenju.

V zadnjem času je bilo že nekajkrat slišati, da naj bi znotraj koncerna PSA, ki združuje tovarni Peugeot in Citroën, prišlo do nekaterih pomembnih organizacijskih novosti. 
Tako naj bi novi prvi človek PSA Jean Martin Foltz obema tovarnama omogočil več notranje in siceršnje avtonomije. 
Za sedaj iz same korporacije prihajajo vesti, ki vse to zanikajo, povedali pa so, da so pred koncem lanskega leta opravili nekatere študije, ki so se ukvarjale predvsem s strukturo podjetja. 
Takšna ločitev bi bila tudi v resnici nekoliko nenavadna, še posebej zaradi tega, ker se vsaj nekaj pomembnih tovarn pripravlja na tesnejše povezovanje. 
Na sliki: citroën xsara.

