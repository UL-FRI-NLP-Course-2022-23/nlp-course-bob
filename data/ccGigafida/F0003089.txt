Dialog z golobom

ERIKA zase: Varna hiša je moja zamisel. www erika pika ergula: »Antropološka znanost v svojem bistvu razlaga funkcioniranje ljudi znotraj varovanega območja. 
Gre za mutacijo zapora. 
Nasprotje antropologije ni antiantropologija, temveč delovanje človeka v nezavarovanem območju. 
Gre za arhetip duhovne odvisnosti, za socialno premiso nasilja. 
Nasilje je umetnost antropologije!« 
Erlačev najmlajši sin študira antropologijo na daljavo. 
Čudež! 
In kakšno sranje! 
S kompjuterjem študira! 
Tega ne morem razumeti! 
Mogoče zato, ker me je prav kompjuter uničil. 
V službi cel dan, potem doma cele noči in naslednji dan spet, celo življenje. 
Nisem se ga navadila. 
Ne predstavljam si, da bi lahko antropologijo študirala z električnim strojem. 
Golobu. 
Kaj je, kaj me gledaš, Engelc, tebe takrat še ni bilo! 
Izgubljam stik s pomeni in s čudeži. 
Na zaslonu gledam dolgo brv, na kateri se guncajo mravlje. 
S pritiskom na tipko ESC se mravlje spremenijo v dolgonoge ženske. 
Na brv stopi velik, obrit in gol človek in drobna ženska ob njem pridiga o modi in da morajo telo žrtvovati za energijo, ki bo v kozmos potisnila vesoljsko ladjo. 
Dajte no! 
Antropologijo so zdaj zavrgli celo znanstveniki. 
Nekoč sem bila znanstvenica. 
Zdaj nisem več. 
Priznam. 
Prepih! 
Zapre okno. 
S svojim znanjem bi lahko veliko dosegla, a nisem. 
Uklonila sem se ženski v sebi in zapravila vse priložnosti. 

ERIKA: Nad očesom je imel rano, iz nje je polzela kri. 
Sesedel se je na klop v kotu jedilnice. 
Iz njega je privrelo: »Kdor veruje vame, ne veruje vame, temveč v tistega, ki me je poslal!« 
Tista s Krasa pa: »Gospod, kdor vidi mene, vidi kozo, ki sem jo jaz poslala nad vas!« 
Iz njega je spet bruhnilo nekaj nerazumljivega: »Kot luč sem prišel na svet! 
In nihče, ki veruje vame, ne ostane v temi.« 
Obrnila sem se, se sklonila k njemu in se mu opravičila: »Jaz sem kriva za nečednosti. 
Sodite mi, ubogala bom.« 

Mamica je dneve in noči jokala nad svojo nesrečo. 
Prišlo mi je na misel, da je v človeku infantilni mehanizem, ki razumu narekuje: Bodi srečen, nesrečo potisni v kot, ne popisuj svojega življenja, ne loči pene od valov! 
Ampak dekle sem prepričala v nasprotno! 
»Če želiš postati srečna, moraš skozi procedure nesreče; ne za vsako ceno, ampak vsaj zdaj, ko te napada lastni oče. 
Ko si v godlji, moraš misliti na slastno, vročo, dobro juho.« 
Jaz sem vrgla petardo sreči v obraz že leta '61! 
Pohorsko dekle je bilo prepričano, da z otrokom nikoli ne bosta užila blagostanja. 
Nezakonski otrok da jo bo za večno potisnil v srednji vek, v revščino, v stalne poraze! 

ERIKA: Engelc, kje sem že ostala? 
Aja. 
Emici moram najti moškega, sama ga ne bo. 
Za potomstvo ga rabi. 
V vasi na Pohorju je premožen fant naredil otroka revnemu dekletu. 
Jaz vztrajam pri revnem moškem, Emica pa seveda sanja o bogatem. 
Ona je bogata, torej rabi revnega; takega, ki jo bo nasadil. 
Engelc, a me ti sploh poslušaš? 
Čeprav je Emica mojo doktorsko disertacijo prebrala stokrat, je še vedno sama. 
»Pa pojdi v Evropark,« sem ji svetovala, »tam boš našla moško družbo.« 
Emica ni grda, no ja, njena debela stekla v očalih, to že malo moti ... 
Tudi Evropark sta naredila psihoza in denar. 
Gospod Erlač, ta, ki trka na moja vrata, v mojo tezo seveda ne verjame. 
Posmehuje se mi, ampak nekega dne ga bom prepričala. 
Vsak teden poskušam. 
Ja, celo tako daleč grem, da včasih z njim obiščem Evropark. 
Ne, ne grem noter, zunaj ga počakam, včasih čakam uro. 
Včasih celo popoldne. 
In zgodilo se je že, da ga sploh nisem dočakala in sem morala sama na avtobus in na Tezno.

15. 
V sobo ne pride skozi vrata, ampak iz osvetljenega prostora, kjer je občinstvo. 
Potiska kolo, na balanci drži berglo.

