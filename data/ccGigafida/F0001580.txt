Pismo uprave Nafte kaže, da ji ni uspelo prepričati Petrola, naj za nakup nove surove nafte zagotovi jamstvo, ker je razlika med ceno surovine in naftnimi derivati ugodna, to pa pomeni, da je izguba manjša, če rafinerija dela. 
V skladu s pogodbo, ki jo je s prejšnjo gospodarsko ministrico podpisal Janez Lotrič, Petrol mora zagotoviti jamstvo za nakup surovine, če izračun pokaže, da je izguba manjša, če rafinerija dela. 
Toda Petrol se temu določilu lahko izogne tako, da kot večinski lastnik ugovarja upravi Nafte, da je pripravila pristranski izračun. 
Prav to razlago je uporabil tudi tokrat.

Program za prestrukturiranje podjetja bo tudi osnova za državno pomoč 400 milijonov tolarjev v skladu z evropskimi smernicami. 
Predsednik uprave Nafte Cveto Žalik včeraj ni hotel komentirati pisem o katastrofalnem položaju v podjetju in črnogledih napovedih njegove usode, če država in Petrol kot lastnika ne bosta ukrepala in poiskala rešitve do konca maja prihodnje leto.

Ivan Gerenčer

Albanski predsednik Mejdani: vprašanje Kosova naj se reši s samoodločbo - ZRJ je vključena v Pakt stabilnosti za JV Evropo

Med drugim je dejal: »Z razumnim dialogom, brez obtoževanja in samoobtoževanja in s tem, ko se bomo otresli nakopičenih predsodkov, bomo lahko odpravljali probleme, ki obremenjujejo naše medsebojne odnose. 
Balkanski narodi morajo živeti v miru.« 
Spregovoril je tudi o problemih ZRJ, za katere je priznal, da jih je veliko: pred njimi je temeljita reorganizacija države, obnova ustave, ponovna določitev odnosov med Srbijo in Črno goro, ureditev razmer na Kosovu v skladu s 1244. resolucijo varnostnega sveta ZN, ureditev članstva v ZN, gradnja demokratične družbe in vzpostavitev socialno usmerjenega tržnega gospodarstva.

A že sam sestanek voditeljev je korak k temu, da Balkan v bližnji prihodnosti oznani, da pripada Balkancem in da se mednarodni skupnosti ni treba vtikati v njegove probleme. 
Splošna želja je, da se spremeni v oazo miru. 
Balkanski voditelji (in narodi) so navsezadnje spoznali, da eni brez drugih ne morejo in da lahko le skupaj nekaj pomenijo, če vzamejo usodo v svoje roke. 
Tako jim bo tudi mednarodna skupnost prav gotovo veliko bolj naklonjena.

