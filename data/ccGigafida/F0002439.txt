ZAZNAMOVANI NA VEKE** Objavljeni prispevek je uvodno poglavje še ne objavljene knjige, v kateri avtor analizira golootoško tragedijo. 

Komunizem jugoslovanskega področja, razvlečen od leta 1919 naprej skozi fasado nekake ilegale v inozemstvu, nato v legitimno obdobje je prepoln zdrahljivega strankarstva in arogance. 
Balkanski mednarodni odnosi so partijska stališča gnali v razkole, vsiljevanje državnega centralizma komunistov ali pa, nasprotno, federalna avtonomija narodnostnih skupnosti so peljali v agresivnosti. 
Še težja protislovja so nastajala pri oblikovanju porevolucionarne komunistične programatike. 
Gre za dilemo, ali krepiti monopartijski državni absolutizem ali pa z deetatizacijo ustvarjati brezpartijsko ljudovlado. 
Različna stališča so netila skrajno nestrpnost, mentaliteta komunistov se je osnovam humanizacije odtujevala, spregledala je, kako se ne zna soočati s splošnim razvojem tehnocivilizacije in kulture.

Golootoške čeri so materializirani brozovski komunizem. 
Jetniško zmrcvarjene figure so tam izdihovale ostanke življenjske sile pred očmi tistih duš, ki so bile naprodaj. 
Dramatično. 
Iz otoškega kamenja, ki diši po množični grobnici, žarči povest. 
Živa povest, ki razkrinkuje ne le jugokomunizem, temveč tudi plehkobo internacionalnega ozadja. 
Broz je ob svetovnih dirigentih zrasel v simpatičnega mednarodnega pustolovca. 
Tisti jugoslovanski akterji pa, ki Broza drrugače poznajo, so se znašli na Golem otoku, mrknejo naj v molčečnost kamenja. 
Da ne bi packali Brozovega imaga.

