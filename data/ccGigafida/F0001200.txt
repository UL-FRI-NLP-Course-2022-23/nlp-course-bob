Jezus je pogosto molil. 
Ni molil le tistih molitev, ki so jih opravljali vsi pobožni Judje. 
Ni molil le skupaj z apostoli, ampak tudi sam zase. 
Pred svojim javnim delovanjem se je za štirideset dni umaknil v puščavo, kjer je bil sam s svojim Očetom. 
Tako se je temeljito pripravil na svoje apostolsko poslanstvo. 
Tudi med javnim delovanjem se je večkrat umaknil v samotne kraje, da se je v molitvi pogovarjal s svojim Očetom. 
Pred važnimi dogodki je še več molil. 
Večkrat je tudi noč prečul v molitvi. 
Molitvi je posvečal zgodnje jutranje ure. 
Molil je pred svojim trpljenjem na Oljski gori, molil je na križu. 
Njegove misli so bile vedno pri nebeškem Očetu. 
In to je že molitev, najboljša molitev, neprestana molitev.

Sveta Katarina Labouré, kateri je Devica Marija dala naročilo o kovanju čudodelne svetinje, je glede molitve pred Najsvetejšim rekla: »Moliti ni težko. 
Če grem v kapelo, pokleknem pred ljubega Boga in mu rečem: ‘Gospod, tukaj sem. 
Daj mi, kar ti hočeš.’ 
Če mi kaj da, sem vesela in se mu zahvalim. 
Če mi ničesar ne da, se mu tudi zahvalim, ker vem, da nič drugega ne zaslužim. 
In potem mu rečem vse, kar mi pride na misel, in mu pripovedujem o svojem trpljenju in veselju in ga poslušam. 
Če ga poslušate, bo spregovoril tudi vam. 
Zakaj pri ljubem Bogu mora človek govoriti in poslušati. 
Saj zmeraj spregovori, če gremo k njemu preprosto in naravno.«

Za vsak pogovor sta potrebna dva. 
Obadva drug drugemu govorita in drug drugega poslušata. 
Da se dva človeka lahko pogovarjata, se morata najprej srečati. 
Pri našem srečanju z Bogom je treba upoštevati, da smo ljudje končna, slabotna in grešna bitja, Bog pa je neskončno svet in popoln. 
Ko to spoznamo, pademo pred Bogom na kolena. 
Ne gre za navaden pogovor. 
Zaradi vzvišenosti Boga pride med nami in Bogom do molitve. 
Samo Boga molimo.

Hrepenenje po božji besedi lepo razodeva mlada redovnica: »Rada bi, da bi se srce moglo napolniti z božjo besedo in da bi to besedo stalno znala premišljevati in ponavljati. 
Kajti ne pustijo me več mirno besede: ‘Glejte, pridejo dnevi, govori Gospod Bog, ko bom poslal v deželo lakoto, ne lakote po kruhu in ne žeje po vodi, temveč po poslušanju Gospodove besede... blodili bodo in iskali Gospodovo besedo, pa je ne bodo našli’ (Am 8,11s).«

Kakšen je moj odnos do božje besede? 
Ali kdaj čutim lakoto in žejo po njej?

Poučna je izpoved izobraženke: »Pravzaprav mi za molitev vse prav pride – rožni venec na predvečer velikih praznikov, ko smo skupaj s starši, Sveto pismo, lep dan. 
Lupljenje krompirja, ko mislim na ostarelega kmeta in kmetico in na njuno njivo pod planinami, kjer smo ga jeseni kupili. 
Brisanje prahu in likanje perila – moram biti Marta, da bom lahko tudi pri Marijinem deležu. 
Kopanje otroka – kakšen božji dar mi je zaupan! 
Ko plevem v vrtu – kaj ni tudi plevel dobil dovoljenja za rast od istega Stvarnika kot peteršilj in nagelj? 
Pranje solate in obiranje grozdja – hvala za dobro letino. 
Vzpenjanje na goro, božanje morja, bela divja češnja med temnozelenimi smrekami, nasmejan obraz – o, Tvoje kraljestvo je neskončno lepo! 
Ko se z možem objameva – kaj vse je nama dal On. 
Velikonočna potica – res smem živeti s to obljubo, ki presega vso vednost na Zemlji? 
Angina z vročino – da se morem ustaviti in premisliti vse to.«

