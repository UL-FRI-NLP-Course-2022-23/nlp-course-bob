Letošnji proračun bo nekakšna prelomnica v več pogledih: prvič ga bodo sprejemali v paketu za dve prihodnji leti, za 2002 in 2003, obenem pa si je vlada zastavila ambiciozen cilj: ob zmanjševanju primanjkljaja naj bi se javne finance v nekaj letih izkopale iz rdečih številk. 
V makrofiskalnem scenariju, ki ga je vlada sprejela sredi julija, si je za cilj v letu 2002 postavila zmanjšanje primanjkljaja na 0,8 odstotka bruto domačega proizvoda, v letu 2003 na 0,6 odstotka BDP, v letu 2005 pa naj bi Slovenija že dosegla presežek v višini 0,1 odstotka BDP. 
Za ta cilj bo predvsem treba klestiti "nepotrebne" izdatke in narediti vse, da bodo v proračun prišli vsi načrtovani prihodki. 
Z vidika smotrnosti pa bo najpozneje prihodnje leto treba presoditi tudi nekatere še do včeraj nedotakljive cilje, denimo Nato, ki se mu v zadnjih tednih "približujemo" predvsem z velikimi in dragimi nakupi vojaške tehnike, pa čeprav so poročila o izjavah Natovih funkcionarjev manj ugodna, kot bi si to želel slišati denimo Dimitrij Rupel.

