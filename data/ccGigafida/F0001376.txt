Diana Zajec

Prijatelj je zatrdil, da je agencija vse borznoposredniške hiše in klirinško-depotno družbo opozorila na nujnost večje pazljivosti pri ugotavljanju istovetnosti strank takoj po tem, ko je bil razkrit primer s krajo delnic Krke. 
V KDD, Iliriki in Bank Austrii (z njo je oškodovani delničar posloval, preden je oktobra lani neznanec prodal njegove delnice prek Ilirike) sedaj teče postopek nadzora, v katerem agencija ugotavlja, ali so v svojem poslovanju spoštovale prepise. 
»Dokaj se je že izkristaliziralo, kaj točno se je zgodilo. 
Ko bomo tudi s pomočjo policije prišli do zaključkov, bodo ti znak za drugačno ukrepanje - tudi na sistemski ravni, če bo treba,« je povedal Prijatelj.

Vlada je včeraj sprejela tudi predlog novega zakona o telekomunikacijah, skupaj s predlogom o njegovem hitrem sprejemanju. 
Prav v sprejemanju novega evropsko usklajenega in liberalno usmerjenega zakona o telekomunikacijah, ki predvideva popolno liberalizacijo telekomunikacijskega trga, pa je še kar nekaj čejev: predvsem naj bi poslanci iz parlamentarne obravnave najprej umaknili dva svoja zakonska predloga o vračilu sredstev upravičencem do vračila vlaganj v javno telekomunikacijsko omrežje Telekoma Slovenije.

družitev celjske mlekarne z ljubljansko bo bržkone prinesla korenit zasuk v slovenskem mlekarstvu in dogajanju na mlečnem trgu, smo pisali lani v tem času. 
Takrat sta vodstvi obeh mlekarn prav zgledno za vse druge slovenske mlečne predelovalne obrate intenzivno pripravljali »poroko«. 
Pa je potem, ko so si botri celjskih mlekarjev premislili, vse skupaj padlo v vodo. 
Kljub pripravljenim dokumentom o združitvi je tako ostalo pri »zamrznjeni« nameri in čakanju na kdove za koga in kako daleč odmaknjen boljši čas. 
Obletnica kljub vsemu pomembnega dogajanja za obe mlekarni pa bo, kakor kaže, zaznamovana s tožbo na sodišču. 
In s pokopano možnostjo za kakršno koli skupno podjetniško pot obeh mlekarn.

Kislo jabolko spora je dobra dva meseca potem, ko so Ljubljanske mlekarne dale na trg svoj novi izdelek, postal jogurt s kulturo LC in celjski mlekarni domnevno ukradena blagovna znamka zanj. 
Na novinarski konferenci Celjanov napovedano pravdo za »materinstvo« probiotičnega jogurta, ki ga Ljubljančani po ultimativni zahtevi njihovega odvetnika niso prenehali izdelovati in prodajati, si je mogoče razlagati večplastno. 
Bolj kakor menda nedopustna podobnost v poimenovanju probiotičnega jogurta obeh mlekarn, zaradi katere da so kupci zbegani ali celo zavedeni pri nakupu tovrstnih mlečnih izdelkov in zaradi česar da so se celjski mlekarji odločili za uveljavljanje svojih pravic na sodišču, udarja v ospredje zapacana podoba neke čudne, nezdrave tekmovalnosti. 
Takšne, ki preusmerja pozornost od ključnih problemov še vedno razdrobljenega in pretirano vase zazrtega slovenskega mlekarstva, nezmožnega, da iz zaplankanosti preskoči v svet velikega trga. 
Obračanje hrbta sodobnemu času kapitalskih povezav, v katerem naj ne bi bilo prostora za sentimentalnost in podeljevanje nekakšnih olajšav za politično lojalnost zaviralcem razvoja, se prej ali slej maščuje.

