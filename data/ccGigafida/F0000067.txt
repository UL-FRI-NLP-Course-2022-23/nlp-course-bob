ČATEŽ OB SAVI - Krški prometni policisti so 12. avgusta popoldan na magistralni cesti Gmajna - Obrežje na Čatežu ob Savi zaradi vožnje s preveliko hitrostjo ustavili avstrijskega državljana, 46-letnega A. W., s tovornjakom. 
Ker je kazal znake vinjenosti, so policisti naredili preizkus alkoholiziranosti, ki je pokazal, da ima voznik 3,39 g/kg alkohola v izdihanem zraku. 
Zakaj je popil toliko alkohola in sedel za volan, pa bo moral pojasniti sodniku za prekrške. 
Po vsej verjetnosti v Avstriji kaj takšnega ne bi storil.

TRČIL V MATER Z OTROKOM - 14. avgusta zvečer se je zgodila prometna nesreča na lokalni cesti Jelše - Cerklje ob Krki v naselju Jelše. 
Dveletni otrok se je igral na dvorišču pred stanovanjsko hišo. 
Med igro pa je nenadoma stekel proti cesti. 
Kljub materinim klicem se ni ustavil, zato je stekla za njim. 
Dohitela ga je na cesti, v tem trenutku pa je po cesti pripeljal z osebnim avtomobilom 30-letni Ž. Z. in kljub zaviranju trčil v mater, ki je imela otroka v naročju. 
Pri tem se je mati lažje poškodovala, otrok pa huje.

CUNDROVEC - 18. avgusta je prišlo do požara na kozolcu dvojniku 70-letnega V. F. iz Cundrovca. 
V kozolcu je bilo seno, slama, kmetijski stroji in kmečko orodje. 
Ogenj je ob 10.50 opazila soseda in poklicala lastnika, a je ob prihodu domačih do kozolca ogenj zajel že celotno poslopje. 
Ognjeni zublji so kozolec popolnoma uničili, v njem pa je zgorelo tudi 10 ton sena, 12 ton slame, 4 m3 hrastovih plohov, traktor, nakladalka za seno, puhalnik, silokombajn in drugo manjše orodje. 
Nastalo je za okrog 4,500.000 tolarjev škode. 
Vzrok požara pa kriminalisti in policisti še ugotavljajo. 
Požar so pogasili gasilci gasilskih društev Globoko, Brežice - okolica, Skopice in Brežice - mesto.

