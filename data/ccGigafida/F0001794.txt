Tako so se domala neznanci na evropskem nogometnem zemljevidu predstavili z izjemno čvrsto obrambo, ponavadi so tekmecu prepustili uvodne minute in ga pokončali v nadaljevanju. 
Kakih 20.000 Grkov, ki so spremljali finale na lizbonskem Štadionu luči, je doživelo ekstazo, rojaki v domovini so »noreli« vso noč in najbrž se bo veselica raztegnila kar na naslednje poletne dneve in tedne, tja do srede avgusta, ko bodo Atene z olimpijskimi igrami svetovna športna prestolnica. 
Ta čas so za slehernega Grka nogometna, včerajšnji razplet pa je bil le pika na i nepozabnemu prvenstvu presenečenj.

Murska Sobota - Soboška Hranilno-kreditna služba Panonka (HKS Panonka) od 1. julija naprej posluje kot ekspozitura Abanke Vipa. 
Takšna je končna rešitev težav in tudi nepravilnosti v poslovanju HKS, ki jih je v začetku lanskega leta odkrila Banka Slovenije. 
Abanka in HKS Panonka sta 26. februarja letos podpisali pogodbo o prenosu vseh pravic in obveznosti soboške HKS na tretjo največjo poslovno banko v državi.

Ljubljana - Delničarji Papirnice Vevče so na petkovi skupščini, na kateri je bilo prisotnega 99,4 odstotka kapitala, med drugim sklenili, da se papirnica iz delniške družbe preoblikuje v družbo z omejeno odgovornostjo. 
Večinski lastnik papirnice, avstrijska družba Brigl & Bergmeister, se je odločila za ta korak, ker bo s tem poslovanje tako stroškovno kot organizacijsko lažje, je povedal predsednik uprave Papirnice Vevče Vladimir Brezavšček. 
Družba v sklepu o preoblikovanju ponuja delničarjem, ki temu nasprotujejo, tudi primerno odškodnino za njihove delnice. 
Sicer pa je skupščina sprejela poročilo uprave o nakupu lastnih delnic od delavcev, nekdanjih delavcev in upokojencev ter hkrati pooblastila upravo, da kupi še druge delnice od teh malih delničarjev ter od Slovenske razvojne družbe oziroma njenega pravnega naslednika ali Slovenske odškodninske družbe, in sicer do višine 0,5555 odstotka osnovnega kapitala družbe. 
Pri tem lahko nakupna cena znaša od tri do sedem evrov za delnico, prednostna pravica delničarjev pri nakupu pa se izključi. 
Poleg tega je skupščina sprejela sklep, da se osnovni kapital družbe, ki znaša 9,435 milijarde tolarjev, zmanjša za 1,021 milijarde tolarjev z umikom lastnih delnic po nominalni vrednosti, tako da znaša 8,414 milijarde tolarjev. 
Skupščina se je seznanila tudi s poročilom nadzornega sveta o sprejemu letnega poročila za leto 2003, na podlagi sprejetega letnega poročila z že opravljeno razporeditvijo dobička pa je ugotovila, da bilančni dobiček družbe ni izkazan. 
Poleg tega je bila upravi in nadzornemu svetu podeljena razrešnica za poslovno leto 2003. 
Papirnica Vevče je lani po besedah Brezavščka ustvarila okrog 700 milijonov tolarjev čistega dobička in več kot 17 milijard tolarjev prihodkov. 
STA

