Letalsko posredovanje Nata po oceni Jirija Dienstbiera ni obrodilo pričakovanih sadov, ampak je povzročilo razrušenje Kosova in zaostrilo medetnične spopade. 
»Največji škandal je po mojem mnenju to, da so se pred začetkom letalskih napadov s Kosova umaknili vsi predstavniki mednarodne skupnosti, ki bi morali varovati tamkajšnje prebivalstvo,« pravi Dienstbier in dodaja, da Milošević ni popustil zaradi dvomesečnega bombardiranja, temveč zaradi grožnje s kopenskim posredovanjem Nata.

Balkanski zaplet bo po njegovem mnenju mogoče rešiti le, če bo na Kosovu zavladal red in se bodo begunci lahko vrnili v pokrajino, kjer bo vzpostavljena demokracija. 
In rekonstrukcija Balkana ne bo mogoča brez sodelovanja srbskega gospodarstva.

Od naše dopisnice

»V Adigejo, domovino naših dedov in pradedov, smo se pravzaprav hoteli vrniti že v začetku 90. let. 
Toda to takrat ni bilo tako preprosto. 
Predvsem zaradi neznansko zapletenih birokratskih postopkov. 
Potem je na Kosovu izbruhnila vojna in v Adigeji so takrat res storili vse, da bi kosovske Adigejce čimprej spravili na varno«, je v svojem novem domu, v katerega so se vselili aprila letos, pripovedovala 39-letna Sanija Abazi.

Pred tem je živela v Miloševu, kakih petnajst kilometrov od Prištine. 
Z možem Izedinom in štirimi otroki sta se na Kavkaz vrnila že avgusta 1998. 
Ko so lansko pomlad po Kosovu začele padati še Natove bombe, je Adigeja v sodelovanju z vlado v Moskvi poskrbela še za druge rojake. 
Domov jih je spravila maja lani v dveh skupinah.

Na zemljevidu majhne Adigeje, ki je več kot dvakrat manjša od Slovenije, je torej zrasla nova vas. 
Njeno ime še zdaleč ni naključno. 
Maf Habl namreč v adigejskem jeziku pomeni Srečni aul. 
»Da, tu smo res srečni. 
Vse življenje sem si želela, da bi se z družino nekoč vrnila v kraje naših dedov. 
Tu zdaj resda začenjamo iz nič, toda ob takšni pomoči, kakršne smo bili deležni tu v Majkopu, to ni bilo posebej težko. 
Na Kosovo pa seveda nikoli več!« je v svojem novem domu zatrdila Sanija Abazi.

Atentat na britanskega diplomata

Atene - Neznana napadalca sta v četrtek zjutraj v središču grške prestolnice ustrelila vojaškega atašeja na britanskem veleposlaništvu brigadirja Stephena Saundersa. 
Grški policisti so na podlagi doslej zbranih dokazov, med katerimi je tudi pištola kalibra 45, za napad okrivili skrajno levičarsko skupino 17. november, ki se bojuje proti vdoru zahodnega kapitalizma v Grčijo. 
V podobnih atentatih je od leta 1975 ubila že 20 ljudi, kar jo uvršča med najnevarnejše evropske teroristične skupine. 
Grški premier Kostas Simitis je britanskemu ministrskemu predsedniku Tonyju Blairu in svojcem britanskega diplomata že izrekel sožalje in napovedal ostrejše ukrepe v boju proti terorizmu. 
Reuters, AFP

