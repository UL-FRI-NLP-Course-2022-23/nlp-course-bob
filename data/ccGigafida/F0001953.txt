Interes za ratifikacijo sporazuma s Hrvaško je po Avšičevem mnenju največji pri kmetih in najmanjši pri Slovenski ljudski stranki. 
Predsednik državnega zbora ni izpolnil svoje obljube, da bo zakon o ratifikaciji sporazuma s Hrvaško uvrščen na dnevni red 18. redne seje državnega zbora. 
To bodo s pobudami pri sprejemanju dnevnega reda poskušali storiti nekateri poslanci, če pa jim to ne bo uspelo, bo o ustavnosti sporazuma odločalo ustavno sodišče. 
Tako bodo izkoriščene vse parlamentarne možnosti in prebivalcem ob meji ostane le še haaško sodišče. 
Neko obliko državne nepokorščine so že napovedali prebivalci Jesenic na Dolenjskem, v Posavju pa pravijo, da bi bilo dobro razmišljati o uskladitvi vseh akcij na območju ob 600-kilometrski meji.

Z vzhoda na zahod

Murska Sobota, Trst - Pomurski policisti so konec tedna prijeli kar 79 prebežnikov, ki so prišli k nam iz Hrvaške in Madžarske. 
Med njimi je bilo kar 40 Kitajcev, 13 državljanov Siere Leone, 9 Irancev, 5 državljanov Bangladeša, 6 Turkov, 4 Jordanci in 2 Moldavca. 
Osemdesetega prebežnika, desetega Iranca, je mamica povila v soboški porodnišnici. 
Uspešni pa so bili tudi italijanski policisti, ki so v minulih dneh izdali 25 zapornih nalogov desetim kriminalcem, ki so organizirali ilegalne prehode čez meje. 
Med njimi se je znašel tudi 34-letni Mostafizur Rhaman, znan kot Shapon, ki je bil glavni organizator tako imenovane Bangladeške zveze.

