Nekoč Konstantinopel ali »drugi Rim«, danes Istanbul, je bil v zgodovini ves čas prizorišče različnih srečevanj, bojevanj in križišče trgovskih poti. 
V Istanbulu in njegovi okolici so se spopadale in uresničevale številne nasprotujoče si gospodarske, vojaške, politične, ideološke in druge težnje - rezultat teh dogajanj je med drugim obrambno obzidje, eden najbolj znamenitih spomenikov te vrste, tako po svoji gradbeni zasnovi kot po zgodovinski vlogi v burni zgodovini mesta. 
Zanimiv je predvsem zahodni del zidu, ki ga je Unesco uvrstil v svetovno dediščino. 
Več kot sedem kilometrov dolgo obzidje so začeli postopoma obnavljati, medtem ko območje vzdolž njega še čaka na ureditev.

Dve zanimivi in prodorni strokovni knjigi, deli Nevenke Troha in Jurija Perovška

Alenka Puhar

Gostovanja tujih gledaliških skupin kot uvod v festival Vpogled v sodobno francosko, madžarsko in bosansko gledališče

Podoben "strah" pred gledališko praznino je preveval predstavo budimpeštanske skupine Mozgó Ház Társulás, ki je v Ljubljani pokazala variacijo na temo Češnjevega vrta A. P. Čehova. 
Njen režiser, László Hudi, nekdanji sodelavec Józsefa Nagyja, je napolnil skoraj vsak prost kotiček in trenutek predstave, ki je tako kipela od bolj ali manj učinkovitih domislic. 
Nekatere so bile izrazito nagyjevske, na trenutke je Hudi dobro izkoristil specifiko vsakega od nastopajočih; včasih pa je bilo odrsko dejanje napolnjeno zgolj s samim seboj. 
Golota, stilizirana agresija, cirkuška okretnost, rokohitrstvo in ilustrativna poetičnost s priokusom po srednji Evropi so prepoznavni znaki tega gledališča zgoščenih podob, ki svoje odrske slike dopolnjuje še z video projekcijami. 
Kot je mogoče soditi iz njihovega dosedanjega dela, jih zanimajo "velike" in "klasične" teme, in njihovo ekspresivno-nadrealistično kopičenje podob jih bo zagotovo še nekaj časa z uspehom ohranjalo na festivalski sceni.

Vrhunec zapletene spektakelske strukture, ki jo s svojimi gledališko-likovnimi projekti gradi režiser Dragan Živadinov, bo zagotovo uprizoritev predstave Gravitacija nič Noordung, izvedene v ruskem vesoljskem središču, imenovanem Zvezdno mesto - oziroma točneje: v breztežnostnem prostoru v letalu, ki bo letelo od šest in pol do devet kilometrov visoko nad njim - 27. avgusta letos.

Gravitacija nič Noordung bo tudi ena izmed štirih predstav, ki jih je selektor gledališkega programa na letošnjem Beneškem bienalu G. B. Corsetti povabil v Benetke, kamor bo (skupaj z Ljubljano) potekal neposredni televizijski prenos iz »vesolja«. 
Ob različnih poskusih, ki občasno potekajo v breztežnostnem prostoru, bo ta gledališka predstava prvi »eksperiment« te vrste; njegova cena je, po besedah Dragana Živadinova, 220.000 mark.

Preostanek koncerta je bil programsko (populistično) ustaljen in izvajalsko povprečen. 
Interpretacija Chopinovega Koncerta za klavir in orkester št. 1 v e-molu, op. 11 je bila bahava: vtisa doživljajske pristnosti name ni naredila. 
Njen tok je bil rigiden, težil je k zastajanju (npr. v pianu, v zadnjem stavku pa hoté v nabreklih ritenutih) - orkester je bil sicer skrbno pripravljen in voden. 
Andrzej Ratusinski je igral robato, z bolj ali manj ostrim tonom in grobimi poudarki, v pasažah in trilcih večkrat težko in brez harmonske čistosti pedaliziranja. 
Chopin, kakršnega smo slišali, je bil plehek, saj igra Ratusinskega ni razkrivala ne njegove muzikalne pretanjenosti ne sentimenta, ampak kvečjemu neko pianistovo »psevdolirsko« maniro.

Tudi interpretacije Eroice - Beethovnove Simfonije št. 3 v Es-duru, op. 55 - si ne bomo zapomnili kot prav posrečene. 
Pred kratkim nas je v zlatem abonmaju s tem delom navdušila Nemška komorna filharmonija; izvedba je bila predvsem dejanje kolektivne virtuoznosti (le) štiridesetih glasbenikov pod taktirko Heinricha Schiffa, bila pa je tudi oblikovalsko nenavadno kompaktna, čeprav ni iskala velikega sporočila. 
Prav to pa je že s svojimi počasnimi tempi skušal najti Tadeusz Wojciechowski, a ostal zgolj pri nabirku izdelanih podrobnosti oziroma muzikalnih misli, porazgubljenih v taktiranem glasbenem trajanju brez jasnega zvočnega koncepta (tako glede harmonskostrukturne razdelanosti kakor glede ekspresivnega nadgrajevanja). 
Zelo so motile posamične tehnične slabosti, npr. nekateri soli, predvsem pa timpanistova nekonciznost, kajpak posebej opazna v Scherzu. 
Če želiš prepričljivo Eroico v Furtwänglerjevih ali Karajanovih tempih, potrebuješ nujno pronicljivost in - Berlinske filharmonike.

