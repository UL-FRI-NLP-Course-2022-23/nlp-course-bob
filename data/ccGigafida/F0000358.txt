Pozitivno poslovanje, ki bo pomagalo pokriti razliko v ceni zdravstvenih storitev, seveda le za zdaj, pa je narekovalo tudi odločitev uprave glede tako imenovanih varnostnih rezerv. 
Njihovemu oblikovanju bodo, kot pravijo upravljalci zavarovalniške družbe, namenili »skoraj ves dobiček, s čimer bomo poskrbeli za stabilno poslovanje in zdravstveno varnost več kot milijona svojih zavarovancev.« 
Oblikovati pa nameravajo tudi za 1,8 milijarde tolarjev izravnalnih in matematičnih rezervacij.

Dunaj blokira Slovenijo. 
V Bruslju je slovenska delegacija (glavni pogajalec dr. Dimitrij Rupel) v novem krogu pristopnih pogajanj začasno zaprla poglavje socialna politika in zaposlovanje. 
Tudi tokrat ni bilo pogajanj o energiji, ker ga blokira Avstrija, češ da še ni proučila študije o varnosti JE Krško (študija uglednih mednarodnih strokovnjakov je pokazala, da je JEK potresno varen objekt, toda Avstrija nagaja sosedama Sloveniji in Češki pri jedrskih elektrarnah, ne pa tudi Madžarski, ki ima kar štiri reaktorje sovjetske izdelave - op. V. Š.).

Spet diplomatski odnosi z ZRJ. 
Zunanja ministra dr. Dimitrij Rupel in Goran Svilanović sta v Ljubljani podpisala sporazum o vzpostavitvi diplomatskih odnosov med Slovenijo in ZRJ. 
Jugoslovanska vlada ga je odobrila 20. novembra, slovenska pa 8. decembra. 
Drnovškova vlada bo naredila vse, da bi bili še letos odprti veleposlaništvi v Beogradu oziroma v Ljubljani (morda tudi generalni konzulat v Podgorici), za koordinatorja slovenske pogajalske skupine za nasledstvo nekdanje SFRJ pa je spet imenovala dr. Mirana Mejaka (pogovore z naslednicami bo sir Arthur Watts po daljši prekinitvi nadaljeval 18. decembra v Bruslju). 
S spremembami v ZRJ so se odprle nove možnosti za reševanje nasledstvenega vprašanja, meni Mejak, tako glede arhivov kot delitve zlata, shranjenega v baselski banki (okoli 400 milijonov dolarjev), medtem ko naj bi premoženje v nepremičninah delili pozneje. 
Knjigovodska vrednost vsega premoženja je 90 milijard dolarjev, ključ Mednarodnega denarnega sklada za delitev pa je: BiH 13,20, Hrvaška 28,49, Makedonija 5,40, Slovenija 16,39, ZRJ 36,50 odstotka.

Slovenija še prva. 
Tudi na decembrski lestvici tveganja britanskih strokovnjakov je Slovenija (skupaj z Madžarsko) še zmeraj prva med 22 državami v vzhodnoevropski regiji. 
V Dun&Brandstreetu imajo, enako kot evropska komisija, pripombe zaradi prepočasne privatizacije.

Pripadniki nacionalnega zavezništva, ki soupravljajo deželo in pokrajino, so že v začetku minulega tedna oblepili mesto s plakati o obrambi Trsta in njegovega pristanišča pred zunanjo nevarnostjo. 
Da bi jo dokazali, so na plakat vnesli morda malce dvoumen naslov iz Delove Tema dneva Trst je naš ob dodelitvi koncesije. 
Zato v desnosredinskih upravah menijo, da je treba koncesijo koprskemu pristanišču politično in gospodarsko zavarovati, medtem ko nasprotuje podelitvi koncesije Tržiču poleg tržaških industrijalcev tudi Illyjeva levosredinska občinska uprava.

Ljubljana - Kadrovske menjave so vedno dvigale veliko prahu in zakaj bi bilo tokrat drugače? 
Medtem ko nova vlada opozarja na določene napake, ki naj bi jih na kadrovskem področju zagrešila Bajukova vlada, ta nepravilnosti zavrača. 
Kdo ima prav in kdo ne?

