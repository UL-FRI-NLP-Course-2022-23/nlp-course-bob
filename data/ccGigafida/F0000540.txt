Po finančni plati je ta program do leta 2003 in 2008 usklajen z gospodarsko razvojno strategijo, ki predvideva 1,5 odstotka BDP za okolje. 
Danes je delež za okolje pol odstotka BDP, to pa pomeni, da se bo moral v prihodnjih letih bistveno povečati. 
Zajema pa vsa javna sredstva, ki se vežejo tudi na ekološke rezervacije in javne oblike taksiranja in podobno. 
Gotovo bo delež javnega financiranja velik posebno tam, kjer ni mogoče pričakovati večjega interesa zasebnega kapitala. 
Iz programa lahko razberete, da gre 85 odstotkov vseh investicij za čiščenje odpadnih voda, ohranjevanje podtalnice in vodnih virov. 
Manjši delež gre za ravnanje z odpadki, še manj pa za druge segmente, kot so ohranjanje biotske raznovrstnosti, čiščenje zraka in drugo, kjer se uspehi že kažejo. 
Pri čiščenju voda ne moremo pričakovati večjega anagažmaja zasebnega kapitala, razen pri nekaterih velikih čistilnih napravah, ker se tam ta zadeva manj izplača.

Taksa na vsebnost CO2 v gorivu je splošna taksa na fosilno energijo, ki naj bi kupce spodbujala k nakupu in porabi takih goriv, ki na enoto energije emitirajo manj CO2. 
Njen sekundarni pomen je seveda polnjenje proračuna. 
Meni je popolnoma vseeno, ali prihaja denar na MOP za urejanje in varovanje okolja iz postavke te takse na strani prihodkov ali pa iz katerekoli druge postavke iz te vreče. 
Bolj kot to me zanima obseg sredstev, ki jih dobi okolje; to postavko pa je treba povečati. 
Povem naj tudi, da gredo davčne reforme v EU počasi, vendar jasno v smer razbremenjevanja davkov na delo, pri čemer se čedalje bolj obremenjuje uporaba naravnih virov. 
Zato je ta taksa moderen način. 
V prihodnje bodo okoljske takse, takse na naravne vire postale za proračun bistveno pomembnejše, kot so danes. 
Obstajajo pa tudi takse, ki se plačujejo na lokalno onesnaževanje; tako zbran denar je porabljen za okolje. 
Pri nas je to taksa na obremenjevanje voda.

Videti je, da je v Sloveniji pri iskanju primernega prostora za odlagališča odpadkov ali pa za obrate za ravnanje z njimi največja težava tako imenovani sindrom NIMBY, izražen v neomajnem stališču »ne na mojem dvorišču«. 
Kako ga preseči?

Dobrodošel je bil izgovor, da določenih rešitev ni, ker jih lokalna skupnost odklanja. 
To je ovrglo sum, da določeno ministrstvo ali občina ne more opraviti kake funkcije. 
Mislim, da je v nekem obdobju ta sindrom prav zato nekaterim zelo ustrezal. 
Povezan pa je lahko z različnimi vzroki. 
Na eni strani je posesivni individualizem Slovencev, ki se kaže v stališču, da jih ne briga nič drugega kot njihov lastni blagor. 
Na drugi strani je precej t. i. kolektivnega ravnanja, ko se ljudje pridružijo mnenju soseda, da bi ohranili mir v skupnosti.

Mislim, da je program realističen v postavljanju tega cilja med letoma 2003 in 2008. 
Problemi okolja seveda takrat ne bodo rešeni. 
Daleč od tega. 
Toda prav gotovo bo po petih letih prelomni trenutek, ko bi morali doseči bistveno večje uspehe pri čiščenju voda, bi morali imeti vsaj dvoje regionalnih odlagališč odpadkov, dva centra za ravnanje z odpadki, nadalje bi morali imeti pod določenimi režimi varovanja že petnajst ali dvajset odstotkov zavarovanega ozemlja in bi morali imeti usposobljeno inšpekcijsko in strokovno službo, pa tudi razmeroma jasno razvejen sistem ekonomskih instrumentov varovanja okolja.

