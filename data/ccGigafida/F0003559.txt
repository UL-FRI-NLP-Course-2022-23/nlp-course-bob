Exodos - festival sodobnih odrskih umetnosti, ki se je pred dvema letoma otepal z resno programsko in organizacijsko krizo, je lani nakazal, z letošnjo šesto izdajo pa tudi dokazal odmevnost in pomen v slovenskem prostoru, saj si je dvanajst, večinoma plesnih projektov ogledalo skoraj tri tisoč gledalcev. 
Organizator zavod Exodos je več kot polovico od 17 milijonov, kolikor znaša letošnji festivalski proračun, zagotovil sam; mesto je prispevalo 5 milijonov, ministrstvo za kulturo, katerega sredstva so bila lani zaradi omenjene krize in s tem povezanim nezaupanjem upravičeno nična, pa 3,5 milijona.

Letošnja odrska programska kakovost je bila tako osredotočena na velika imena - Wima Vandekeybusa, Needcompany in Nigela Charnocka s Helsinki City Theatre Dance Company -, v prihodnje pa bi veljalo razmišljati tudi o prikazih slovenskemu prostoru oddaljenih, skorajda neznanih, a presenetljivo kakovostnih odrskih prostorov, kakršen je finski; takšen vsaj ostaja vtis po predstavitvi enega od finskih plesnih producentov.

Znanih je nekaj njegovih del, ki so raztresena po raznih galerijah po svetu. 
Nekaj jih hrani tudi Narodna galerija v Ljubljani, med njimi je najbolj znana Simfonija ameriškega zahoda. 
Med bolj znanimi naj naštejemo vsaj naslednja dela: Gost v severnem Michiganu, Jutro v Ljubljani, Ivan Cankar, Pomlad na Dolenjskem, kalvarija, Sončni vzhod, Indijanski Pueblo, Prerijsko selo indijancev, Sanje, Sad in knjiga itd. 
Najraje je slikal naravo in pokrajine, priljubljena so mu bila tihožitja. 
Njegova dela delujejo toplo in domače. 
Največ je slikal v olju in akvarelu.

Celulit in druge zgodbe

Na plažo brez celulita

Ljubljana

Opera Hovanščina Modesta Musorgskega je sodila v jedro dirigentskega repertoarja Boga Leskovca. 
Posnetek pod njegovo taktirko, nastal po koncertni izvedbi v Rimu leta 1973, z orkestrom RAI in legendarnimi solisti, je nemara ostal nepresežen. 
Že leta 1955 pa je Leskovic za uprizoritev z ansamblom ljubljanske Opere Hovanščini razširil finale, ki ga Musorgski ni končal. 
Leskovčev prispevek, namenjen zboru (v kolektivni vlogi starovercev) pripomore k dramaturški zaokroženosti in poudari dramatičnost vsebinskega položaja (samosežig starovercev) z učinkovitimi prijemi: v vokalnem delu z melizmatskimi sekvencami, v orkestrskem s klici trobent, tremolom flavt in - stilno manj ustrezno - z uporabo ksilofona. 
Izvedba je bila lep dosežek. 
Svetel in razmeroma ploskovit zborovski zvok, kakršen se goji pri nas, Musorgskemu resda ne zadosti povsem. 
A homogeni nastop Komornega zbora RTV Slovenija in zbora Consortium musicum je bil vendarle bogat. 
Tudi basist Marko Fink (odpel je Dosifejev monolog) in tenorist Marjan Trček (Andrej) imata svetel timbre, v nasprotju z altistko Mirjam Kalin, ki se zdi za Marfo idealna. 
Vsi trije nastopi pa so bili dognani, sugestivni. 
Pred sklepnim prizorom smo slišali predigro k operi in plese perzijskih deklet (v Šostakovičevi instrumentaciji): tudi orkestrska odlomka sta pod vodstvom Marka Muniha zaživela navdihnjeno, v barviti podobi pridušenosti, s pihalskimi soli, ki so se vtisnili v spomin.

V Slovenskem gledališkem muzeju bo danes ob 18. uri predstavitev Slovenske tetralogije Ivana Mraka, v kateri bodo na pobudo Janeza in Krištofa Zupeta prvič v eni knjigi objavljene njegove himnične tragedije Gorje zmagovalcev, Talci, Rdeča maša in Blagor premagancev. 
K dramam je prispeval spremno besedo dr. Denis Poniž, ki bo na predstavitvi vodil pogovor o pomenu Mrakove dramatike. 
Knjiga prinaša tudi risbe Karle Bulovec Mrak in spremni zapis Ivana Mraka iz leta 1957. 
Ob koncu bo na ogled televizijska upodobitev Mrakove drame Blagor premagancev v režiji Talala Hadija in produkciji TV Slovenija. 
S. Pe.

