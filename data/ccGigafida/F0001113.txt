Bolonjska potegavščina

Bologni se je zbralo, kar leze in kar gre z evropskega vzhoda, prišli so ministri in podministri, predvsem tisti za gospodarstvo, s seboj so imeli strokovnjake, ker so menili, da bo beseda o otipljivih stvareh. 
Čisto resno so se zagnali v delo, tudi vsak svojo državo so predstavili in svoje poglede na evropsko širitev, potem pa je balonček počil in izkazalo se je, da je devetnajst držav poslalo delegacije na - predvolilno zborovanje. 
Nova meja, kakor je politični inštitut italijanske desnosredinske opozicijske koalicije naslovil veliko srečanje o širitvi Evropske unije, ni pomenila meje, ki se bo v evropskih merilih pomikala na vzhod, ampak v vsakdanjem italijanskem političnem jeziku tisto, ki naj se na notranjem prizorišču pomakne z leve na desno.

Prodija so zlasti zmotile razprtije na opozicijski strani, ki zelo glasno in samozavestno napoveduje svoj pohod na oblast na parlamentarnih volitvah prihodnjo pomlad, hkrati pa en njen del govori o tvornem sodelovanju z Evropo in podpira širitev na Vzhod (vendar po etapah in vedno v soglasju z Združenimi državami Amerike), medtem ko drugi vpije, da bo z demonstracijami preprečil že evropski vrh v Nici, kaj šele kaj drugega v Evropski uniji, če stvari ne bodo po njegovih merilih. 
Voditelj Severne lige Umberto Bossi grozi, da bo decembra odkorakal v Nico z 250 tisoč privrženci in spodnesel listino o evropskih pravicah.

