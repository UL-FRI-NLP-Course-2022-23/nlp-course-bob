6. 3 1994

Dragi Dolfe,

Domenili smo se, da bomo vse skupaj pospešili.

No, končalo se je srečno. 
Po pol minute, ko sem se začel premikati, se je luč neslišno spet vrnila. 
Na moje vprašanje, ali morda ve, kdo mi je ugasnil luč (stikala ni bilo ne notri ne zunaj pred vrati), je skomignila in rekla: ‘Tega ni še nihče pogruntal. 
Senzorske so, šparali smo...’

Glede stanovanja se je tudi izkazalo, da je stanje boljše, kot sva se bala. 

‘Drobnič je rekel, da imam raka na materničnem grlu!’

Iz statistike tudi vidim, da je ‘survival rate’ pri cervikalnem raku (5-letno obdobje, kar pa očitno pomeni že trajno ozdravitev) 68%, pri uterinalnem pa 78% (ZDA, belke).

Nič posebnega. 
B. bila na biopsiji prejšnjo sredo, a danes še ni bilo rezultatov.

Kaj vraga bi počel?

Pravkar sem se vrnil iz bolnice, kjer sem pustil Bernardo, da ji vsadijo oplojene jajčke (3). 

12.2.96

Kopica novic: na prvem mestu je pač Levček. 
Tako bo morda ime sinku, kajti včeraj ponoči se mi je sanjalo, da je B. rodila (pravega in zaresnega) levčka. 
Na veliko sem se igral z njim.

Spet doma. 
Moja operacija se je posrečila.

Potem sem preživel dvajset nemih minut zunaj na hodniku. 
Čeprav sem v svoji stiski celo prislanjal uho k vratom, sem slišal samo ropotanje raznih instrumentov in tudi curek vode, skoraj nič pa ne govorjenja. 
Le toliko, da sem vedel, da je zdravnik že notri, in potem, da Bernarda govori s kolikor toliko živahnim glasom in da torej ni še vse izgubljeno.

Vse skupaj je trajalo eno uro in četrt - od začetka krvavitve pa do moje vrnitve domov...

Jaz malo boljši (zdravstveno), Bernarda pa ima zdaj virozo z vso silo…

Opravili pregled pri dr. Drobniču. 
Imamo fantka in punčko, oba ležita prečno, tonus primeren, živahna, organi b.p., premer lobanje 56 in 55 mm, obseg želodca 165 in 173 mm.

Zdaj imamo tudi že otroško sobo, zelo je lepa.

Živahna sta pa tudi že tako, da ni za verjeti. 
Po vse dneve se kobacata, tako da mora včasih Bernarda ponoči po več ur bedeti, ker preveč razgrajata.

Ampak to je pač cena za mirno vest.

Po pogovoru med dr. Blejčevo in dr. Drobničem dogovorjeno, da bodo, če seveda ne pride kaj nepredvidenega, počakali še do 37. tedna! 
Razlog: ker se nekaterim pljuča do kraja razvijejo šele tedaj. 
Jaz pa bolj mislim, da jim gre za rekord. 
Po dveh tednih bo imela punčka najbrž že 4 kile!

Sicer se B. dobro počuti.

Bernarda se še naprej dobro počuti, trebuh pa še kar raste. 
Danes bo ultrazvok - bomo videli, kakšna je zdaj teža!

Bernardi je Drobnič včeraj rekel, da so tudi primeri, ko dvojčka dozorita v materi prav do 40. tedna! 

Že ob sedmih zjutraj me je poklicala Bernarda in mi rekla, da je dr. Assejeva, ki je zelo skrbna, zvečer opazila, da je eden od otrok letargičen. 
Ponovni pregled zjutraj je pokazal isto. 
Tako je sklenila, da bo po opravljenem pregledu CTG morda treba inducirati popadke. 
(Tako se je tudi zgodilo - injekcijo so B.-i dali nekaj po deseti, morda ob četrt na enajst.)

začelo se je! 
Odhajam v porodni blok. 
Če psa ni, to pomeni, da ga je Reza vzela za ta čas k sebi. 
Če pa je, ga moraš oskrbeti ti. 
Kolikor vem, greste jurtri na ekskurzijo. 
Napiši mi, kdaj se predvidoma vrnete!

Meni so prijazno prinesli telefon, tako da sem lahko poklical Rezo, ki je bila, ko je slišala otroški jok, vsa iz sebe od razneženosti… 
Naročil sem ji, naj kliče naprej, in ji narekoval podatke: fantek rojen ob 14.59, tehtal 2980 g, meril 49 cm, glava 34,5… 
Punčka rojena 15.13, tehtala 3240 g, 51 cm, 35 cm… 
Pozneje sem poklical še sam nekatere druge, mamo, Mitja…

Dal sem mu piti, a je odrinil dudo… 
Potem sva se gledala. 
Danes že povsem očitno gleda in lovi moj pogled. 
Ko sem ga fotografiral, je obakrat pogledal prav v objektiv. 
Obrazek je bolj ali manj pravilen, nič več pomečkan kot prvi dan… 
Slikal sem ga, ker se je včeraj izkazalo, da je drugi film nerazvit - krivda ni moja, ampak mi ga je tista prijazna gospa v Kefi na Cankarjevi očitno slabo vpela, tako da sploh ni vlekel… 
Ko sem ga hotel po 36 posnetkih (jasno, merilec registrira gibe desnega koluta, in mu je malo mar, da film tiči ovit okrog levega koluta) naviti nazaj na levi kolut, sem se začudil, kako da ne čutim nobenega odpora - in drugo prodajalko sem tokrat v Kefu opozoril. 
Nič čudnega ni opazila, rekla je samo, da je film lepo v škatlici. 
Seveda je bil, tistih par cm sem ga pač odvrtel noter. 
Ko so ga razvili, ni bilo na njem, jasno, nič… 
Tako mi je šla k vragu serija odličnih posnetkov B. z otrokoma v naročju, in pa raznih obiskov, od Thalerja do Slavkota…

Potem je prišla tista dobra porodničarka, dr. Svekljeva (ali Sveteljeva? mislim, da Sketljeva - kakorkoli, po rodu je z juga, slišim ji po govorici), in se je opravičila. 
Med abrazijo so namreč zdaj našli v maternici ‘za pomarančo veliko kepo gnilega tkiva’. 
Najbrž placenta, če ne gre samo za zgruške krvi, kar bo pokazala histologija… 
Dr. Svekljeva je povedala, da so na vrhunski ustanovi tega tipa vloge pač porazdeljene, nihče ne opravlja vsega, vsakdo je specializiran… 
Ko je porod končala, jo je čakal naslednji težavni porod, in čiščenje je prepustila kolegu… 
‘Seveda pa bi lahko to kepo tudi jaz spregledala; maternica je bila razširjena in zato zelo nagubana itn.’ Izkazalo se je, da je čiščenje opravil dr. Pušenjak, tisti ‘mladi raziskovalec’, ki je nekoč že zelo lepo oskrbel B., ko je, mislim, drugič zakrvavela, ali ko je imela napad tahikardije oz. hiperventilacije… 
Na dan poroda sem ga opazil prav po tablici z napisom ‘mladi raziskovalec’, in v dvigalu, kjer sva se vozila skupaj v porodni blok, sem se prijazno nekaj pošalil na račun tega birokratizma… 
Zdaj sem dr. Sveteljevi rekel: ‘Veste, komu pravim jaz »mladi raziskovalec«? 
Tistim, ki najdejo bombo pa potem po njej tolčejo s kamnom…’ 
Nasmejala se je, a ga je še enkrat vzela v bran. 
Ampak v resnici je bilo jasno, da ne bi prišla, če ne bi mislila, da se je treba opravičiti za napako… 
Rekla sva ji, da veva, da je vse naredila O.
K. in da bi bil sicer v nevarnosti naslednji novorojenček, če bi bila ona ostala pri B… 
Potem smo še debatirali o vsem mogočem, med drugim o plusih in minusih socialne države… 
Med debato sem imel preblisk: socialna država in skrbstvo sta pravzaprav verižna goljufija, piramidna igra, ki je trajala 50 let, zdaj pa je treba račun izstaviti naslednji generaciji… 
Je kdo kaj pomislil, ko je dobil, recimo, zobno protezo zastonj, da v resnici ni in ne more biti zastonj? 
Po polurni debati je doktorica pomirjena odšla. 
Povedala je tudi, zakaj je bila B. tako prizadeta: kepa v maternici je povzročala nenehno vnetno žariščenje… 

Upajmo, da ne bo še novih komplikacij (treba je paziti na vročino, slabo počutje in druge znake slabšanja…).

Zdajle slišal, da je bil hud potres na Bližnjem vzhodu (v Egiptu so se tla tresla dve minuti)…

10.10.96

Mala dva sta izredno pridna, popijeta tudi do 100 ml in potem spita tudi po 5 in celo 6 ur! 
Z B. sva se sprehodila (prvikrat) v 4. nadstropje in tam obiskala manjo, ki je končala 31. teden in se je medtem lepo zredila in dobila velik trebuh… 
B. se je tudi stehtala: 72 kg v klompah in spalni halji. 
Torej 71,5 kg - samo kakih 7 kg nad zaželeno težo! 

Klemen se mi je nasmehnil - potem ko je popil mleko. 
In v posteljici se je potem nasmehnil v spanju še dvakrat. 
Vem, da je to veliko prezgodaj (deveti dan); pogledati moram v kako razvojno pishologijo… 
B. pa pravi, da se je nasmihal tudi že prejšnje dni… 
Kar ji čisto verjamem. 
(Še vedno ne vem, kako pride do prvega nasmeška, čeprav je to menda že opisal K. Lorenz. 
V Naked Apeu je opisana povezava med agresivnim režanjem, ki se sprosti v /na/smeh…) 
Klemen tudi natančno gleda in spremlja z očmi tudi po meter oddaljeno gibanje staršev. 
Ana ima s koordinacijo pogleda nekaj težav, a naju tudi gleda…

Moja žena Bernarda je 4.10.96 rodila dvojčka, oba naravno, dasi drugega zadnjično. 
Otroka sta živa in zdrava, žal pa je pri iztipavanju maternice prišlo do spregleda. 
Posledica je bila vnetje maternice, vse hujša ženina onemoglost in vročina, dokler 8.10.96 niso izvedli še abrazije, pri kateri so v maternici našli za pomarančo veliko kepo gnilega tkiva. 
Po transfuziji in infuzijski terapiji z antibiotiki žena počasi le prihaja k sebi, tako da se nadejamo, da bo, če ne bo nadaljnjih komplikacij, zapustila porodnišnico v naslednjem tednu.

Ne pišem Vam zaradi spregleda, ki ga je zagrešil ‘mladi raziskovalec’, kakor je pisalo na njegovi naprsni tablici - nehotne malomarnosti sicer ne odobravam, vendar jo jemljem za neogiben pojav v našem zdravstvu. 
Ko se bo zgodilo, da bo kak zdravnik zaradi malomarnosti izgubil licenco in možnost kariere, bo verjetna posledica, da se ne bo skoraj nihče več odločal za zdravniški poklic - vsakdo globoko v sebi ve, da se mu bo prej ali slej primerila kakšna napaka. 
Končni nasledek bi bil torej še slabši. 
Zato naj ostane ta zadeva pokopana.

Pri Bernardi vse O.
K. Morda pride v petek domov. 
Pri njej je bila dr. Stekljeva, povedala med drugim, da je bila tista pomarančna kepa ‘endometrična’ in ne od placente (se pravi, bila je skupek izločkov, ki jih je proizvedla vneta maternica)… 
(Mladi raziskovalec ni torej nič spregledal – takšne reči se pač zgodijo po višji sili.) 
Je pa povedala, da je sestra Dumitrovičeva od nekdaj nesimpatična. 
Najprej je bila porodniška sestra (babiška sestra), potem pa je sama od sebe to pustila in se deset let ukvarjala kdove kje z negovalstvom ali čim že; ko se je vrnila, je niso vzeli nazaj (češ da ni na tekočem) in tako je pristala na porodniškem oddelku… 
Dr. Sketljeva se je strinjala, da sestra D. sama nima uvida in da ne ve, kaj naj bi bila storila narobe…

Kar dobra noč. 
Spat smo šli ob desetih - do tedaj se je zdelo, kot da bi otroka samo čakala na to, kdaj se bova oba ulegla, tako da sta kar po tekočem traku začenjala spet vekati, zdaj eden zdaj drugi. 
Ampak v resnici sta očitno samo uravnavala svoje potrebe po hrani. 
Tako sta jedla:

21.45 - Ana 45

Včeraj smo šli z otrokoma na 20-minutni sprehod. 
Komplikacije z vozičkom so precejšnje… 
Metoda je še najboljša takale: otročka odnesemo v klet in položimo v koška. 
Potem odnesem ven šasijo. 
Potem odneseva karoserijo (dva koška z otročkoma notri). 
Nasadiva koška na podvozje…

Sprehod: zdaj smo v fazi privajanja na ‘atmosfero’. 
Danes sta bila zunaj že 30 minut, na Gradu. 
Včeraj smo ju prvič dali v voziček in je bilo precej zahtevno. 
Danes se nam je mudilo, zato smo šli z avtom. 
Še dva ‘privajalna’ sprehoda bosta, na 40 in 50 minut, potem ko bosta zunaj eno uro, pa lahko ostaneta ‘čimdlje’.

Ob 4.30 Klemen 85 (zbudil sem ga, ker sem vedel, da je že čas)

Glede ta malih: danes ni bilo niti pet minut miru. 
Zdaj jesta po devetkrat dnevno. 
No, saj v priročnikih lepo piše, naj se ne vznemirjamo, če sprva jejo po 7-krat, češ kmalu si bodo sami uravnali jedilnik…

Mogoče bi napisal humoren priročnik o ravnanju z otroki… 
Z naslovom ‘Ni prostora za divje živali’…

B. je sanjala, da Ana že govori. 
Jasno je izrekla eno slovensko besedo, potem pa ponavljala eno od besed iz ‘Take me to the moon…’

Ta mala dva: Ančka je včeraj prvikrat spala od enajstih do šestih zjutraj. 
To naju srčno veseli, a ker zdaj še kar spi in ker poje sicer po 180 ml, vendar ima malo obrokov, ker se tako malokrat zbudi, sva tudi zaskrbljena. 
Klemen dela po starem oziroma je postal še bolj požrešen, pije okrog 1000 ml! 

Preskus, ali je lačen: ponudim mu svoj nos (zdaj, ko nima zob, je še varno).

26.11.96

Mala dva: še vedno zbujanje ponoči. 
Vstajam med 5. in 4. uro…

Klemen še posebno rad gleda: podboje. 
Če ga nosim skozi vrata, obrača glavo, tako da vedno vidi podboj. 
Sklepam, da se mu predmeti v tej razdalji izostrijo v njegovem žarišču, tako da se s pogledom potem ‘oklene’ teh predmetov. 
Velikokrat tudi opažam pri obeh, da se napeto zazreta nekam v ‘daljavo’ (beri, dva metra daleč). 
In potem se včasih na lepem nasmehneta, kakor da sta prepoznala tisto, kar preiskujeta s pogledom…

Klemnu se je danes zvečer posrečilo, da se je prvikrat prevalil s trebuha na hrbet. 
Bilo je pred kopanjem, ko je nag ležal na previjalnem pultu. 
Na srečo sva z B. pazila, tako da sem ga zadržal in ni omahnil. 

Odkar sem pred dnevi sklenil, da se zvečer po enajsti uri ne damo več izsiljevati, otroka mirno hodita spat tik pred enajsto… 
Ob petih ju je treba potem še napojiti, vendar lepo odspita do pol devetih… 
Tako lahko tudi tečem, čeprav je zunaj mraz. 
Danes sem pretekel 14 km pri minus 10 stopinjah… 
Žal se še naprej redim…

Zadnji dan v letu. 
Otroka sta včeraj zbolela. 
Najprej Klemen, ki je že dopoldne kazal slab apetit (70 + 70 +60 ml), po poldnevu pa je sploh nehal piti, tudi vodo (!). 
Z veliko težavo smo okrog pete ure spravili vanj 80 ml vode in čaja. 
Zdaj je tudi ves čas ‘mijavkal’, se pravi, vekal… 
Ob osmih se mu je stanje, tako se je zdelo, popravilo, saj je prvič spet pil aptamil (150 ml). 
Ampak že ob pol devetih je bil videti tako apatičen, da ga je B. odnesla v dispanzer. 
Tam so mu namerili 38,5 temperature in mu dali svečko za zbijanje vročine. 
Noč je preživel dokaj mirno, zjutraj pa je bil spet zvedav, če že ne živahen.

Mala dva: Ana zdaj že lepo prijemlje igračke in ropotuljice, tudi zaznava Klemna, ga gleda, se mu tudi naslehne, Klemen pa za zdaj še ne prijema, ampak bolj ‘suva’… 
Bolezen ju je minila. 
Pred dnevi sta se ponoči po 2x zbujala, ker sta nadomeščala hrano, zdaj pa spita kar neverjetno, od 21. do 04 ali 05. ure, potem, ko popijeta med 40 in 120 ml, pa potegneta še do 08. ure… 
Klemen bi rad, ko ga previjamo, sklatil trakce slinčkov, ki mu bingljajo s police nad glavo. 
Čeprav so mu na dosegu, se mu še ni posrečilo, da bi se jim z roko približal (so na sredi, nad obrazkom). 
Ko si tako prizadeva, nehote brca in krili z vsemi štirimi… 

Mala dva: ko se pred spanjem jočeta, se v resnici jočeta, ker še ne spita - ker bi rada zaspala, saj sta utrujena, vendar ne moreta odklopiti od ‘budnosti’, ki je zanju poživilo, kot za nas npr. kava…

1. 2. 
1997

4.2.97

B. se je posrečilo, da ju je z umnim urnikom nekako utirila, tako da gresta spat, potem ko se dovolj odžejata, ob pol osmih, ponoči dobita okrog četrte ure nočni obrok,ki je malo manjši, potem pa pijeta spet zjutraj ob pol devetih. 
Okrog dvanajste do ene dobita sadni obrok in mleko, potem gresta resno odspat, potem na sprehod, ob štirih ali pol petih pa pojesta še en obrok. 
Tistega večernega obogatimo z grizkotom…

22.2.97

2.3.97

3.3.97

Potem je nekaj govorila, da je pač že kosila, a ker je prišla k nam ob enajstih, je to malo verjetno. 
Sploh pa, zakaj dvakrat poprej, ko ji je B. že ponujala, ni rekla: 'Hvala, danes sem pa že kosila, ker sem slučajno naletela na X. in me je častil…'? 
Mislim, da si je izmislila. 

9.3.97

Pri približnem tehtanju: Ana naj bi imela 9,4 kg, Klemen pa pol kile manj…

Aci maci Klemen paci

To sta dva izmed B.-inih nagovorov malima dvema.

Mala dva še vedno bolna. 
Klemen se tako zbuja sredi noči, in če ne reagirava, začne prepevati!

Včeraj pri Mojki: pokazala nam je, kako naj jima 'kličemo v zavest' možnosti telesnih gibov (recimo opore na roki)…

Mala dva napredujeta z velikimi 'pokleki', če ne že koraki.

Predvidevam, da gre za več faktorjev. 
Eden je polna luna in dodatni še težko vreme, potem najbrž tudi fascinacija Klemna nad stojo, zaradi katere se nemudoma vzdigne, tudi če je še zelo zaspan… 
Ana pa je morda opazila, da njena strategija ni tako uspešna, in jo je začela prilagajati. 

razvadilo Klemna

onemogočilo Klemnu, da bi diverzificiral svoje sporočanje (ker je rezultat vedno isti, mu tega tudi ni treba oziroma mu nič ne hasne - če bi Reza poskusila pogruntati, kaj fant želi /recimo, ali hoče kaj dobiti v roke/, potem bi bila druga pesem…).

Bernarda ga je prejle posedla, ker pa mu je hotela dati samo nekaj žlic čežance, ga ni pripela. 
A vmes sem prišel noter jaz in sem ji začel razlagati, kako hitro je danes pravzaprav tekla. 
Nisem še izrekel stavka do konca, ko sem čez Bernardin hrbet zagledal neko gibanje: bil je Klemen, ki se je iz stolčka na lepem vzpel in segel v prazno proti žaluziji, obenem pa že omahnil v globino. 
Priletel je naravnost na glavo, in sicerr bolj na čelo, tako da mu je glavo vrglo vznak (nazaj), a se je zaradi inercije vendarle prevalil potem naprej, prek tako v nasprotno smer obrnjene glave… 
Bilo je grozno, posebno ker sem stal predaleč, da bi skočil tja… 
Slišal se je pok in potem že jok. 
Bernarda ga je pobrala, mi ga dala, mali je jokal, začela se je jokati tudi Ana, pač od strahu spričo našega strahu, v coklah sem stekel z malim v naročju po stopnicah, a ko sem prišel do dna, je že nehal jokati in je začel nekaj mirno čebljati… 
Odpeljala sva se do dipanzerja, sestra Meta (dietetičarka) naju je pomirila, potem še dr. Golouhova, drugih posledic menda ni bilo kot velika trojna buška na glavi, največ med stičiščem temenice in čelnice, nekaj pa tudi na čelu samem in morda celo na nosu. 
Ustnico pa ima na eni strani malo prebito, morda se je ob padcu ugriznil z edinim zobkom…

Klemen zjutraj: 'Mam!'

Z Bernardo zelo utrujana, izčrpavajo naju ta mali…

Klemen zdaj dela že velike korake, če ga držiš za roke ali pod pazduhami. 
Ana pa ob opori za zdaj samo stoji (je skoraj 3 kile težja).

