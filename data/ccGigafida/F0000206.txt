Ljubi glasbo, vso, četudi ne razume vse. 
Rad posluša blues, jazz, šanson, klasično glasbo. 
Rad igra karte, gleda bikoborbe. 
Poletja preživlja v hiši na jugu Španije z dvema hčerama. 
Sin mu je umrl leta 1994 zaradi bolezni srca, ko mu je bilo komaj 14 let. 
»To je najhujši udarec. 
Nikoli si ne opomoreš, a nekako živiš naprej.«

Ta konec tedna je sedel na vlak s sedmimi pisanimi vagoni in se s severovzhodnega obrobja države podal na pot, ki bo, od postaje do postaje, trajala cel mesec. 
Oče, skoraj praoče Oljke Romano Prodi, ki je že nekaj časa predsednik evropske vlade v Bruslju, se je pred petimi leti, ko je tako imenovani zgodovinski kompromis iz besede meso postal, vozil z avtobusom. 
Od mesta do mesta, od vasi do vasi, navduševal je množice, združeval zmerne bivše demokristjane z zmernimi bivšimi komunisti, privabil pa še večne prisklednike s te in one strani. 
Zmagal je za las, vendar dovolj, da je oljčna druščina z majhnimi spremembami in lepotnimi popravki, predvsem pa s pomočjo poslancev iz nasprotnega tabora ostala na vrhu celih pet let.

Dosedanjega rimskega župana so postavili na vrh oljčne piramide, ker zna nastopati, ker ugaja na pogled, predvsem pa zato, ker za seboj nima močne stranke in se velikim zaradi imena premiera ni bilo treba preveč prepirati. 
Navsezadnje je bilo zelo podobno tudi pred petimi leti, ko so na svetlo pripeljali Romana Prodija.

V. K., VTA

Foto Reuters

