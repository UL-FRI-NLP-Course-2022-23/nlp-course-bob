Kaj lahko stori? 
Tako ekonomisti v vladi kot zunaj nje se verjetno strinjajo, da ima majhno, zelo odprto gospodarstvo - 2-milijonski domači trg, blizu 60 odstotkov BDP izvoza - omejen instrumentarij. 
Predvsem se lahko prilagaja, išče notranje rezerve in v tem okviru najboljše odgovore. 
Nekaj manevrskega prostora Slovenija ima. 
Morebitni recesiji ali celo veliki krizi se ne more izogniti, lahko pa ublaži globino.

Slovenska ekonomija po osamosvojitvi ni rastla zelo hitro, po drugi strani pa, hvala bogu, prav zato ne skriva toliko velikih notranjih neravnotežij, kot jih gospodarstva nekaterih drugih tranzicijskih pa celo razvitih držav (visok primanjkljaj na tekočem računu plačilne bilance ali v proračunu, visok javni dolg ipd.). 
Več je takih nevralgičnih točk, večja je možnost zloma. 
Nekatere so vendarle tu.

Od politikov v vsakem primeru zahtevamo odgovorno obnašanje. 
Ko morda trka na vrata globoka recesija, smo do tega še posebej upravičeni. 
Premier Janez Drnovšek, ki se je, podobno kot nekateri evropski politiki, lani prenaglil z izjavo o Sloveniji kot domnevni oazi, bo moral svoja koalicijska partnerja prepričati o tem, kaj so prioritete. 
Gospodarstvo je njegov teren, naj se malo potrudi. 
Koalicijska partnerja naj se prenehata igračkati z vladanjem po lastnih predstavah. 
Zlasti ljudska stranka. 
Še vedno je otročje neodgovorna. 
Sploh ne napreduje. 
Celo nasprotno.

