Kot otrok sem v neki knjigi prebral, da besede izgubijo svoj smisel, če si jih zdržema ponavljaš. 
Potem sem si govoril mačka mačka mačka mačka mačka mačka mačka mačka... dokler se ni izgubila v strašni brezobličnosti čkame, kamača in ačkama, da me je oblilvala zona...

Res je, vsak med njimi je bil v nekem smislu ujetnik razmer, ki so presegale posameznika in njegove moči. 
Imeli so to smolo, da so še mladi in neumni doživeli čas vojne, torej čas legaliziranega ubijanja. 
Mi, ki smo se rodili po letu 1945 in imamo torej srečo, da živimo v miru, si težko predstavljamo vso neogibnost razmer, v katerih posamezno življenje (tvoje in tuje) izgubi vsako ceno in se umakne kolektivnemu imperativu vrste, plemena, skupnosti. 
Druga svetovna vojna je bila - po tisočletnem obdobju civiliziranega vojskovanja - korak nazaj v barbarstvo, v katerem posameznik nima nobenih pravic.

Ljudje, ki bi v prejšnjih vojnah ostajali doma, so se, izluščeni iz lupine civilstva, odločali za to ali ono stran. 
No, bili so ujetniki razmer, a bili so tudi generična človeška bitja, ki jih v veliki meri opredeljuje prav svoboda izbire. 
Tako kot pravijo pri Anonimnih alkoholikih: ‘Bog, nakloni mi spokojnost, da bom z njo sprejemal reči, ki jih ne morem spremeniti, pogum, da spremenim tisto, kar morem, in modrost, da bom vselej sprevidel razliko.’

No, spravnino za svojo vest bodo prej ali slej poravnali s Tistim, v Čigar imenu so mislili, da se bojujejo.

Če naj bo sprava narodna, potem mora zajeti vse dele naroda, ki so bili udeleženi v vojni. 
Sprava med domobranci in partizani pa se ne meni za nikogar drugega. 
Tako se recimo ne meni za naše mobilizirance v nemško vojsko, ki jih je bilo precej več kot domobrancev in partizanov skupaj. 
Danes sicer beremo o njihovi ‘prisilni’ mobilizaciji. 
Zavedajmo se, da njena prisilnost ni bila nič večja in nič manjša od katerekoli vojaške mobilizacije v vojnem času. 
Deloma je pozivala prostovoljce - in na k Nemčiji priključenih ozemljih je bilo prostovoljcev precej. 
Druge je Nemčija pozivala k naboru po letnikih, tako kot vse nemške državljane. 
Vpoklicanci so se o tem, ali bojo ubogali ali pa bodo postali zeleni kader, lahko odločali kot člani katerekoli druge vojske. 
Če ne bi slovenskega (tedaj nemškega) ozemlja obvladovale policijske in orožniške enote, bi se pač lahko zgodilo, da bi se 80 000 Slovencev, kolikor jih je služilo vojake pod firerjem, spopadalo s slovenskimi partizani, ne pa da so se bojevali pred Moskvo in Stalingradom. 
(Da so bili mobiliziranci v nemških očeh enako zaupanja vredni kot katerikoli drugi vpoklicanci, dokazuje že dejstvo, da so jim dali orožje.) 
Vsekakor pa so se bojevali v isti vojni kot partizani in domobranci. 

