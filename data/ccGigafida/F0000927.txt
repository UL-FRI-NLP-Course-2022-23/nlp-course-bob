Brussigov roman Junaki kot mi ali pikareskno nihanje med megalomanstvom in idiotizmom

Originalna izdaja Brussigovega romana kaže golo moško telo; zares le skulpturo, vendarle dovolj provokativno, da lahko zaslutimo, kaj nas čaka pri branju knjige. 
(Zanimivo je, da so pri ameriški izdaji na naslovnici gola, decentno zakrite ženske prsi na rdečem ozadju...) 
Za avtorja vemo, da je bil v prejšnjem režimu nekonformističen, zato se je po maturi moral preživljati kot muzejski vratar, prenašalec pohištva, tovarniški delavec in hotelski portir. 
Šele po nemški združitvi je lahko začel študirati , sprva sociologijo (iz radovednosti, kot pravi), kasneje dramaturgijo (iz poklicanosti). 
Seveda se ob branju knjige vprašamo, v kolikšni meri je zgodba, ki jo pripoveduje v romanu, njegova lastna. 
Brussig je v intervjuju s Herlinde Koelbl, objavljenem v knjigi V pisanju doma (Im Schreiben zu Haus, 1998) poudaril, da je Klaus umetna figura. 
Prvoosebno obliko pripovedovanja pa naj bi zbral zato, ker se mu zdi najbolj avtentična. 
Tako je storil tudi v svojem prvencu Vodne barvice (Wasserfarben, 1991), ki je izšel sprva pod psevdonimom Curt Berneburger, po velikem uspehu Junakov pa kasneje še s pravim imenom. 
Vzor za njegov prvenec je bil J.
D. Salinger in njegov Lovec v rži (The Catcher in the Rye, 1951). 
Seveda sta obe Brussigovi knjigi povsem različni, predvsem zato, ker je imel pri svojem drugem romanu - kot pravi sam v omenjenem intervjuju - politično zahtevo. 
Motilo naj bi ga predvsem "ravnanje s preteklostjo", saj naj bi vsi pripovedovali samo o junaških dejanjih, namesto da bi priznali svoje sodelovanje z režimom. 
Sklenil je, da mora nekdo spregovoriti o njihovem oportunizmu, njihovi norosti in zaslepljenosti. 
In to je mogoče seveda le v prvoosebni obliki: da se nekdo postavi in reče, počenjal sem bedarije in jim slepo verjel... 
Brussig tematiko in motiviko svojega romana obvlada tako živo in natančno, da ne moremo govoriti samo o fikciji in fantaziji. 
Thomas Mann je nekoč v kritiki nekega mlajšega avtorja zapisal, da se pri avtorju ne more znebiti občutka, da je avtor resnično doživel vse to, o čemer piše. 
In zares se zdi, da je Brussigovo pisanje zanimivo ravno zato, ker je tako avtentično. 
Protagonist Klaus z groznim in nemogočim priimkom Uhltzscht niha med megalomanstvom in največjimi manjvrednostnimi kompleksi, ki si jih je mogoče zamisliti; z enim se bori proti drugim. 
Brussig pravi, da je Klausu dal svojo lastno nelagodje in tesnobo, jo potem zaostril do absurdnosti, da bi lahko do romaneskne figure ohranil suverenost. 
Tako je zgodba, ki jo pripoveduje, domala na skurilen način odtujena realnosti, čeprav ni bolj nespodobna od življenja samega . 
Opisi Klausovih faličnih emancipacijskih naporov zadevajo srčiko diktatorske preobčutljivosti, ki zatira spolnost, ideološko in eksistencialno "posiljevanje" pa dvigne na raven principa. 
Jasno postane, da so režimi, ki izvajajo in sledijo takemu principu, sami grozljivo impotentni. 
Z dobro mero pretiravanja in s primerno hudobijo pridejo družbene karakteristike pri Brussigu dovolj uspešno na dan. 
Metoda poskuša prikazati tudi družbo z njenimi intimnimi vrednostmi. 
S (samo)ironijo, sarkazmom, absurdnostjo, grotesknostjo, norostjo in kar je še podobnih oznak. 
Brussig z neverjetno natančnostjo - z metodo pars pro toto, seveda - razkriva vse mogoče trivialnosti bivše Vzhodne Nemčije. 
Podrobnosti so mozaični kamni, pri čemer se Brussig ne zaustavlja niti pred velikimi imeni športa, politike in zabave: Katarino Witt, Christo Wolf, Dagmar Frederic. 
Tu je še Dr.
Schwabl s svojo znamenito knjigo o spolni vzgoji, Centralni organ za boj proti spolnim boleznim. 
Pot od "majhnega" do "velikega" Klausa mora protagonista voditi od Mladih raziskovalcev, plitkega plavalca, antitipa z naslovnice nekega pionirskega časopisa, najboljšega (najuspešnejšega?) pisca pisem bralcev, največjega onaniranca, sodelavca Stasi in reševalca Honeckerjevega življenja in observatorja Christe Wolf. 
(Bi z Brussigovimi besedami tak razvoj morda lahko imenovali "negacijo negacije"?) 
Roman je neka vrsta mešanice med tirado in spovedjo; monolog prvoosebnega pripovedovalca, ki sam sebe nenehno spodkopava in persifira, nam daje trdno sliko o Klausu Uhltzschtu: je najslabše informirani človek na svetu, ima najbolj grozljivo ime, ki si ga je sploh mogoče zamisliti (izgovoriti ga skoraj ni mogoče, le črkovati), je mašilec stranišč in zmeraj vse izgubi, je zadnji "plitki plavalec" in otrok, spočet ob dnevu mrtvih. 
Ni sposoben niti za to, da bi si ga enkrat vrgel na roko in na naslovnico pride le kot negativni identifikacijski lik. 
Spolno je protagonist povsem deformiran: Pri neki ženski srednjih let, ki je nihče drugi noče, povsem ponori in jo domala posili. 
(Prizna, da bi se psihologi pulili za to, da bi lahko promovirali z njegovim primerom.) 
Kasneje, pri simpatični deklici, ki z njim želi poslušati nežno glasbo Hermana van Vleena, mu odpove moškost. 
Zares, tudi Sigmund Freud bi z našim Klausom Uhltschtem imel veliko veselja! 
Paralelno s to osebno deformacijo (čustveno, spolno) pa se v romanu kaže jasna slika družbene deformacije, ki jo pooseblja organ za državno varnost - Stasi. 
Ko Klaus bolj po naključju dobi gonorejo, se njegova polomija še poveča, starša svojega sina tako dolgo podpirata, da lahko Klaus svoj družbeni status precizno določi: "Bil sem eden izmed nas." 
Klaus je končno pri tisti burkaški organizaciji, pri kateri se njeni oficirji borijo proti "post-poststrukturalizmu (duhovite besedne igre so posebna vrlina romana!), ki naj bi bila kontrarevolucionarna strategija, ki želi uničiti telefonski sistem Nemške demokratične Republike. 
In kot dobri vojak Švejk tudi Klaus Uhltzscht razkrije vse skrivnosti sistema, vse njegove zakonitosti zato, ker se mu želi prilagoditi, so ga nekako oprijeti. 
Klaus želi s svojim delom priti v zgodovino, zato izumi felacijomat, ki naj bi državi zagotovil potrebne devize. 
Klaus Uhltzscht zaznava sebe in svoje okolje predvsem s spolnim udom, ki je pravzaprav gonilna sila romana. 
Ko se jeseni 1989 že jasno kažejo znaki propadanje države, pokličejo Klausa na odvzem krvi. 
Izkaže se, da je kri namenjena generalnemu sekretarju partije. 
Nekega dne pride do sprejema pri Honeckerju, ki leži v bolnišnici: Njegov "krvni brat" igra mikado - torej igro, pri kateri izgubiš, če se kaj premakne (sic!). 
Prvi mož enotne socialistične partije Nemčije ima v svojih žilah torej (Klausovo) perverzno kri, ki ni brez vpliva na njegove odločitve. 
To je še tisti zadnji del perverzije, ki je potreben, da se sodu izbije dno.

Klaus Uhltzscht je tako seveda odgovoren za padec zidu. 
Vzrok za to je njegova spolna "drugačnost" (da se enkrat izognemu besedi perverzija.) 
Ob mitingu na berlinskem Alexanderplatzu pade po stopnicah, ko se hoče približati govorniškemu odru in identificirati svečano govorko (zamenja Christo Wolf in Jutto Müller, trenerko drsalke Katarine Witt). 
Padec je tako hud, da si močno poškoduje svoj penis. 
Potrebna je operacije, ki se pa ponesreči. 
Po ponovnem zdravniškem posegu in krvni transfuziji zraste penis v neskončnost. 
Izkaže se, da ima Klaus težave predvsem pri erekciji - potrebno je čtivo, ki bi kaj takega preprečilo. 
V bolnišnici potem najde knjigo Christe Wolf Razdeljeno nebo (Der geteilte Himmel), ki je ravno pravšnje branje za preprečevanje erekcije... 

