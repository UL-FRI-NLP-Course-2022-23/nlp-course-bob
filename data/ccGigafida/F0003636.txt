Bog pa na to reče: O ne, tega se ti pa ni treba bati. 
Boš že videl, kakšne zajebane sosede jim bom dal!"

Dihati moraš, to je vsa skrivnost je kljub zahtevni zunanji formi, kjer je linearnost prvoosebne pripovedi lomljena s spominskimi sekvencami in parodičnim montiranjem različnih žanrov (priročnikov za samopomoč, ženskih revij, didaskalij), institucionalnih glasov in diskurzov (pogrošno kolportažnega, dnevniškega, dialoškega) doživel priznanje kritike in veliko odmevnost pri bralcih. 
Uporaba dveh različnih tipografij, občutek za členjenost in oblikovanje besedilnega gradiva, ki mestoma celo uhaja s strani, daje slutiti, da imamo opravka z večplastnostjo glavne junakinje Joy Stone, 27-letne učiteljice, ki preživlja najhujšo krizo v svojem življenju. 
Na skupnih počitnicah je namreč utonil njen moški, Michael, ki pa je bil kljub zvezi z Joy še vedno poročen. 
Ne samo, da mora Joy preboleti izgubo ljubljenega moškega – njeno žalovanje in žalost sta mučno vpeta v okvir družbenih konvencij, ki nje, ženske, ljubice sploh ne priznavajo –, temveč se gre tudi vojno do popolne izčpanosti z lastnim telesom. 
In kolikor so spominski prebliski na poletni dan, ko je utonil Michael, čutni, toliko hladnejši, a klinično natančni so opisi vsakodnevnih ženskih ritualov (telesne nege, hranjenja, nakupovanja) in še prav posebej hrane znotraj polja norosti in ljubezenskih odnosov. 
Občutek imamo, da se je Joy zavestno ločila od lastnega telesa in vse bolj preteče vsakdanje predmetnosti, ki ju bo morala znova osvojiti in se ju naučiti obvladati.

Konstrukcija in razmontiranje ženskosti pa tvorita tudi jedro romana Tuji predeli, posvečenega "mojim prijateljicam in vsem prijateljicam". 
Osrednjo temo pisateljica preigrava s seciranjem dolgoletnega prijateljstva dveh samskih žensk zgodnjih srednjih let. 
Nevrotičnost in zasekanost pripovedi je tudi v tem romanu nalomljena s kontrastnimi citati iz konvencionalno plehkih turističnih vodnikov. 
Kljub pretečim čerem izčrpanega prijateljstva se Rona in Cassie vseeno odpeljeta na potovanje v Francijo, kjer druga drugo večinoma spravljata ob pamet. 
Njune zagrenjenosti, čustvene neizživetosti in nepotešenosti – v linearno prvoosebno Cassiejino pripoved so vloženi spomini na počitnice, ki jih je Cassie, tako kot velevajo pravila, mučno preživljala z različnimi moškimi – se iztečejo v spoznanje, da si bosta Cassie in Rona morali izmisliti svojo zgodbo. 
Cassie bo Roni predlagala, da bi začeli živeti skupaj: resda ne bosta imeli seksa, imeli pa bosta prijateljstvo, tovarištvo, nežnost. 

Galloway, J. 1991. 
Blood. 
London: Martin Secker & Warburg.

