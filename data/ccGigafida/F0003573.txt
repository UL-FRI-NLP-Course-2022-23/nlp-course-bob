shrani v shrambo

Kako strumno se zna odzvati naša osrednja banka pri nadzoru? 
Ker ne bi želeli biti krivični do zdajšnjega guvernerja, povejmo, da je za marsikateri polom kriv njegov predhodnik France Arhar . 
Najprej h kranjski HKS . 
Zakaj je denarna oblast čakala do bridkega konca? 
Po našem mnenju jo je bilo strah kranjskih politikov. 
Pojdimo naprej oziroma nazaj: kaj je s Komercialno banko Triglav? 
Zdaj je jasno, da stečaj ni bil potreben, likvidacija bi bila čisto OK. 
Kdo bo odgovarjal? 
Gremo naprej. 
Naprej. 
Sicura . 
Seveda vemo, da BS oziroma država oziroma banke medsebojno niso jamčile za prihranke v tej HKS, ampak to ne pomeni, da Sicure in kranjske HKS BS ni mogla nadzirati. 
In ju je. 
Ampak ljudje so kljub temu izgubili denar. 
In to tudi zato, ker BS ne zna komunicirati z javnostjo - za to pa nima ustrezno izobraženih ljudi, ki bi vzgajali trg. 
V svoji nadutosti pri komuniciranju in pijanosti od visokega ugleda v javnosti (visok ugled pa je po našem mnenju predvsem posledica spomina na še veliko slabši dinar) ni dovolj glasno opozarjala, katere ustanove imajo primerno licenco za nabiranje prihrankov. 
Šele ko se je v več primerih povsem zalomilo, so postali bolj glasni. 
O, in potem je tukaj SIB . 
Seveda, BS pa ja nima nič s tem, če lastnik hoče banko prodati in jo paradržavna ustanova želi kupiti. 
Za BS je pomembna varnost prihrankov in paradržavne oziroma mestne ustanove so ja ugledne lastnice banke, ne? 
No, ni tako preprosto. 
BS je ves čas nadzirala tudi SIB. 
Ves čas je vedela za "budi bog s nama" poslovanja Vlada Klemenčiča . 
Ni pa ukrepala tako, da bi ga odstavila. 
To pa zato, ker se je bala politike. 
Če bi BS bila ukrepala prej, Energetika ne bi mogla kupiti banke - kljub vsej pokvarjenosti udeležencev nakupa si tega posla ne bi upali izpeljati. 
Ali v BS niso vedeli, da se dobršen del ljubljanskih svetnikov ni strinjal s tem nakupom, ali niso vedeli, da je obstajala velika verjetnost, da bi lahko počilo? 
Mar niso brali časopisov? 
Ali je res pomembna samo vase zaverovana pravniška miselnost? 
Ali ni skrb BS tudi stabilnost sistema? 
Ali afere, za katere tako rekoč vsi lahko domnevajo, da bodo izbruhnile, saj je smrdelo vse do vrha Triglava, morda pripomorejo k stabilnosti? 
Mar BS ni gledala okoli sebe? 
Ker vemo, da BS gleda okoli sebe, menimo, da so hoteli vprašanje SIB spraviti pod preprogo tako, da jo kupi "ugledna" ustanova, ki bo zadeve že uredila. 
A presoja je bila napačna. 
Bo kdo odgovarjal za to, ker je BS s svojo nedejavnostjo, ki je verjetno posledica strahu, pripomogla k temu, da se je vprašanje delničarjev prevalilo na pleča vseh Ljubljančanov? 
Ah ne, kje pa, kako bo za karkoli odgovarjala ustanova, v katere svetu sedi človek, obtožen goljufije? 
Če bi bil kak uslužbenec za okencem v katerikoli banki obtožen goljufije, bi bil takoj suspendiran. 
To ne velja za svet BS. 
Aja, profesor Zbašnik , obtožen goljufije, ni pravnomočno obsojen in zato je še vedno tam, kjer je. 
Hm, zakaj potem Boris Šuštar ni več državni sekretar? 
Če bi bil Boris Šuštar v BS, bi verjetno še vedno opravljal svojo funkcijo, ne? 
In še k Sigmi: v BS so ves čas vedeli, da sistem ni prida. 
So ukrepali? 
Seveda ne.

