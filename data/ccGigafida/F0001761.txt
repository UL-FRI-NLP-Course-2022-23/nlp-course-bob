Obrambni stiki ZDA-Rusija

Nekdaj akademsko poslopje gosti tudi tiskovno središče Kforja. 
General Michael Jackson na množično obiskani tiskovni konferenci ne skriva zadovoljstva: navsezadnje je prišel oznanit velik uspeh ali vsaj pomemben korak na dolgi, vijugasti poti v domnevno pravo smer - podpis sporazuma z vojaškim voditeljem Osvobodilne vojske Kosova (OVK ali UÇK) Agimom Çekujem. 
Podpisnika sta ugotovila, da je OVK v skladu z resolucijo VS OZN št. 1244 izpolnila vse zahteve iz sporazuma o demilitarizaciji in preobrazbi, podpisanega 21. junija letos. 
Z drugimi besedami, UÇK se je nič manj kot popolnoma razorožila. 
Tako piše črno na belem. 
Njeni pripadniki poslej ne bodo več nosili uniform in s svojih vozil bodo odstranili vse oznake UÇK. 
S tem naj bi dokazali, da podpirajo »obnovo svobodnega, demokratičnega in večetničnega Kosova«. 
V zameno bo Çeku postavljen na čelo še enega »začasnega zaščitnega korpusa za Kosovo«, ki naj bi zaživel v 60 dneh; poleg tega bo Kforju in Unmiku (United Nations Mission in Kosovo) »nudil nasvete glede strukture, formacije in urjenja« pripadnikov teh zaščitnih sil. 
Tako vsaj trdi vrhovni poveljnik UÇK Hashim Thaqi in sproža žolčne reakcije oblasti v Beogradu. 
Razumljivo, Kosovo je zanje izgubljeno.

Ljudje imajo Kforjevce očitno radi. 
Vsaj za zdaj. 
Otroci, na stotine otrok, jim kličejo: »Nato! 
Nato! 
Hello!« 
Najmlajšemu vojaku so ti izlivi naklonjenosti, kot kaže, všeč, saj se ves čas pritajeno nasmiha; najstarejši, ki je tu tudi najdlje, že skoraj pet mesecev, je očitno utrjen zoper tovrstne efekte. 
Kakor vsi vojaki tudi oni razmišljajo predvsem o tem, kako dolgo bodo še tu. 
Do svobode jih loči od šest mesecev do enajst dni.

A zamenjali jih bodo drugi. 
Pravzaprav že prihajajo. 
Na Kosovu jih bo vsak čas 50.000. 
Pa še 8000 v Makedoniji in 2000 v Albaniji. 
Samo v velikem oporišču Bondsteel nedaleč od Uroševca jih je skoraj 5000. 
Območje še najbolj spominja na velikansko gradbišče; le stroga kontrola pri vstopu in izstopu priča o tem, da na stotine težkih tovornjakov, ki v neprekinjenih kolonah dovažajo vse mogoče, ne vozi na običajno gradbišče.

Radovan Kozmos

