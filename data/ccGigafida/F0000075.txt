Tu so bolj uspešni - Kanal A je sedaj LDS-ov, televizija Ognjišče, se ve, čigava je, politika pa je tudi v ozadju novonastalega programa POPtv. 
Poleg "velikih" komercialnih programov pa v Sloveniji živi še vrsta manjših regionalnih in lokalnih programov, med katere spada tudi novomeški.

Le še mesec dni nas loči od za nekatere zgodovinskega dogodka, ko naj bi stekel POPtv, ki sicer ni prvi, ki bi si želel ob državni Televiziji Slovenije postati druga nacionalna televizija v deželi s komaj dvomilijonskim prebivalstvom. 
Že nekaj let to poskuša ljubljanski Kanal A, ki pa mu to bolj slabo uspeva in je bil že nekajkrat na robu bankrota, a se je vsakič izvlekel s finačnimi injekcijami bolj ali manj znanih dobrotnikov. 
Oče zadnjega takega zdravljenja je bil sam predsednik slovenske vlade dr. Janez Drnovšek, ki jim je priskrbel kredit, ki jih bo obdržal nad vodo vsaj še do konca bližajoče se predvolilne kampanije. 
Če so na Kanalu A na informativnem področju spočetka obljubljali veliko, jih je kasneje začetni elan minil in zadnjega pol leta so ostali celo brez informativne oddaje. 
Obnovili so jo šele pred kratkim predvsem po zaslugi pogodbe z informativnim mogotcem Turnerjevo televizijsko hišo CNN, ki Kanal A sproti oskrbuje s pomembnimi novicami iz sveta, Ljubljančani pa naj bi CNN-u dobavljali prispevke za oddajo Svet poroča. 
Govori se tudi, da naj bi Kanal A podpisal še pogodbo z Disneyjevo producentsko hišo, na osnovi katere bi imel dostop do Turnerjeve zakladnice filmov.

