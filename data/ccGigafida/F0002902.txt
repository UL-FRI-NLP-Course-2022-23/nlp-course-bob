Na neki način je preprosto boleče vedno znova ponavljati, da je naša sedanja družba dovolj dramatična v enem očitnem smislu. 
Dejavnosti, ki s svojim načinom in obsegom pritegnejo dramske primerjave, potekajo tako, da nenehno dvomimo, ali smo gledalci ali udeleženci. 
Specifični besednjak dramskega modusa - sama drama in potlej tragedija, scenarij, situacija, igralci, predstave, vloge, podobe - se nenehno in konvencionalno uporablja za te obsežne dejavnosti. 
Danes pogosto čutimo, da bi bilo tudi lažje, če bi igrali le igralci in če bi scenarije pisali le dramatiki. 
A to je že daleč za nami. 
Na mestu, ki se mu reče javni oder, ali v očesu javnosti se nenehno pojavljajo in nas reprezentirajo figure, ki niso verjetne, a jim verjamemo. 
Posamezni ljudje so povišani do začasne univerzalnosti, in ta proces je tako dejaven in kompleksen, da nas pogosto povabijo, da si ogledamo, kako vadijo svoje vloge ali razpravljajo o svojih scenarijih. 
Walter Bagehot** Angleški pisec in politični filozof (1826-1877). 
Med drugim je napisal predlog za angleško ustavo. je nekoč ločil med resničnim vladajočim razredom in vladajočim gledališkim spektaklom: vdovo iz kraljeve rodbine, je trdil v svojem inovativnem slogu odobravanja in elegantnega cinizma, je treba kazati, z njim paradirati pred ljudmi, ki nikdar ne bodo dojeli kompleksnejših realnosti moči. 
Danes zjutraj sem na televiziji gledal državno otvoritev parlamenta** State opening of Parliament - angleška kraljica vsako leto otvori prvo sejo parlamenta v sezoni (v septembru) z govorom, ki ga napiše ministrski predsednik.. 
Eno je reči, da je šlo za čisto gledališče; težje je videti in reči, da je za preživelim pompom potekal neki bolj naturaliziran proces, ki je tudi deloma sorodnik gledališča. 
Monarhi so seveda vselej počeli nekaj takega, ali pa so naročili, da to zanje počnejo drugi. 
Tisti, ki so to počeli dalj časa, so se zavedali svojih podob, tudi če so jih klicali njihovo veličanstvo. 
Še več, kot mnogi igralci tudi ljudje vedo, da so jim vloge prirastle: izpolnili bodo vlogo, tako kot on, ki bo igral Kralja. 
Kar je zares novo, ni v njih, temveč v nas.

