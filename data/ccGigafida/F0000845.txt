Se spomnite Prage še pred dvanajstimi leti? 
Sivo mesto, kljub vsemu zlatu. 
Slovenci, ki smo se v tujini vselej radi pobahali s svojim standardom, smo kot turisti na Češko hodili z raznimi priboljški (vegeta!) in v zameno zanje od Čehov dobili recimo steklo. 
Zapravljali smo kot nori, z na črno zamenjanimi markami smo v elitnih lokalih, ki jih »normalni« Čehi niso videvali od znotraj, v svoji vzvišenosti popivali vrhunsko madžarsko vino. 
Da o pivu ne govorimo. 
Čehe smo pomilovali; praviloma niso smeli na Zahod, mi, ki smo kot ena redkih socialističnih držav imeli potne liste in ki smo se že zdavnaj navadili na šelestenje mark, pa smo od njih, ko so se v svojih predpotopnih škodah prek vseh policijskih ovir za pridobitev vizuma pretolkli do našega, za njih tako želenega Jadrana, za nemški drobiž na istrskih tržnicah kupovali šotore, orodje, tudi dragocenosti. 
Pri tem smo se počutili dobro, saj smo poleg dobrega posla opravili tudi nekaj koristnega - češkim bratrancem smo vsaj malo olepšali njihova življenjca. 
Češka, poljska pa tudi madžarska mizerija je blagodejno vplivala na naš ego.

Peter Frankl, urednik Financ

Dobra polovica vsega denarja slovenskih zavarovalnic je pri Triglavu, približno petina odpade na Zavarovalnico Maribor, na tretjem mestu je z desetimi odstotki trga Adriatic. 
Tako kot v tujini se tudi naše zavarovalnice povezujejo, a pri tem je pomembna razlika. 
Samo povezava med Slovenico in Adriaticom je nastala prostovoljno, vse druge je z 12 dokapitalizacijami v skupni višini več kot 100 milijonov mark, ki so bile potrebne za sanacijo, zahteval urad za zavarovalni nadzor. 
Tako so v Sloveniji nastale štiri velike skupine oziroma zavarovalnice, povezane lastniško in poslovno. 
Klasične zavarovalnice, ki ponujajo življenjsko, premoženjsko in odgovornostno zavarovanje, so organizirane v treh skupinah, četrta pa je vzajemna zdravstvena zavarovalnica, ki je začela poslovati novembra lani.

V prvi skupini klasičnih zavarovalnic so Triglav, pozavarovalnica Triglav RE in Concordia, ki imajo skupaj 56 odstotkov trga. 
Zavarovalnica Triglav je 100-odstotna lastnica pozavarovalnice Triglav RE (pozavarovalnica zavaruje tiste rizike, ki jih zavarovalnice ne morejo nositi same). 
Concordia je specializirana zavarovalnica za dodatna prostovoljna pokojninska zavarovanja, njena največja lastnika sta s po 37 odstotki zavarovalnica Triglav in Bančna skupina NLB. 
Lastništvo Triglava je še odprto. 
Nekateri ugledni strokovnjaki - npr. prof. Ivan Ribnikar in dr. Marijan Kocbek - so še naprej trdno prepričani, da je zakon o lastninjenju zavarovalnic, na podlagi katerega bodo ugotavljali delež družbenega kapitala, sporen. 
Zdaj je s slabimi sedmimi odstotki največji lastnik Triglava novogoriški Hit.

V primerjavi z državami Vzhodne Evrope se srednjeevropske države v splošnem zdijo stabilne ekonomije. 
Seveda pa se je treba vprašati, ali so te srednjeevropske države res tudi dovolj stabilne. 
Ne samo Hrvaška, mar ne grozi celo vzorčni reformistki Poljski nevarnost, da bi jo stalno visok zunanjetrgovinski deficit potegnil navzdol in jo morebiti potisnil v recesijo po češkem vzorcu?

Kagerjeva: Tu je še naslednji dejavnik, ki ga moramo upoštevati. 
Na Češkem in na Slovaškem ni bilo nobenega reševanja problema neizterljivih bančnih terjatev. 
Medtem ko je teh na Poljskem danes le še za 12 odstotkov vseh posojil, jih je na Češkem in na Slovaškem za 30 ali celo 40 odstotkov. 
Njihova velika napaka je bila v tem, da so ustvarili posebno banko, na katero so prenesli vse te terjatve, in mislili, da so s tem končali. 
Obenem pa so imeli vavčersko privatizacijo, ki je privedla do tega, da bodisi ni bilo več nobenih lastnikov ali so bili lastniki spet stari, odvisno pač, kako na to gledate. 
Rezultat je bil, da se filozofija kreditiranja in financiranja bankrotiranih industrijskih konglomeratov sploh ni spremenila. 
Tako tega problema niso nikdar rešili.

