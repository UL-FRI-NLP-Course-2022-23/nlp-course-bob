LJUDJE IN ČAS

Ivan ni bil v nobeni stranki pa tudi z Nemci se ni družil. 
Dobavljal je les za starojugoslovanske železnice, z njegovimi ladijskimi podi so bile opremljene tudi ladje, ki so plule po Savi in Donavi. 
Les in hmelj je izvažal v Ameriko in druge države, rž pa je cepil za nemško tovarno zdravil Bayer. 
V hlevu je imel več kot šestdeset glav živine. 
Stroški za vzdrževanje posestva so bili precejšnji in če ne bi bilo industrije, bi graščina propadla. 
Že leta 1918 je pričela obratovati njegova parna žaga v Spodnji Hudinji, leta 1923 pa tovarna mila Hubertus, kjer je bilo zaposlenih le šest delavcev in en kemik. 
Njegova tovarna glicerina, edina v kraljevini Jugoslaviji, je pričela delati leta 1938. 
Leto kasneje je pričela poskusno obratovati tudi opekarna v Bukovžlaku.

Družinsko imetje so Nemci zaplenili, da bi svojim vojakom po vrnitvi s fronte zagotovili eksistenco, kot je dejal Himmler. 
Po zaslugi nemškega agronoma, ki je v Franciji izgubil roko, je bilo posestvo med vojno delno obdelano. 
Stroje iz tovarne mila in glicerina so odpeljali v Avstrijo, v izpraznjeno tovarno pa pripeljali stroje za sokove in marmelado, ki jih je povojna oblast selila v Ajdovščino.

Po končani vojni sta se Ivan in Terezija s sinom vrnila v Celje. 
Tokrat je domača povojna oblast njuno imetje ponovno zaplenila. 
Pred aretacijo so ju obvarovali bivši partizani, ki so jima konec leta 1946 omogočili beg v Avstrijo. 
Na podlagi obtožnice, da sta bila sporazumno izseljena v Srbijo, kjer sta krepila moč fašistične Nemčije in pod pretvezo, da sta izdala domovino, ker sta se izognila aretaciji, ju je celjsko sodišče marca 1949 v odsotnosti obsodilo; vsakega na petnajst let zapora s prisilnim delom. 
Motiv za registracijo podjetja v Beogradu naj bi bilo »klečeplastvo« pred okupatorjem. 
Vrhovno sodišče Republike Slovenije je leta 1992 obtožbe zavrnilo, sodbo pa razveljavilo.

