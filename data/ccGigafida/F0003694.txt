Nesrečni 13. februar

Ljubljana - Spet se potrjuje, da je Volkswagnova znamka med avtomobilskimi tatovi in njihovimi »delodajalci« oziroma naročniki med najbolj priljubljenimi. 
Kot smo zapisali, so samo med minulim koncem tedna v Ljubljani ukradli tri passate, ki so jim zdaj dodali še četrtega, za nameček pa odpeljali še golfa in clia. 
Vse kaže, da je spet na delu skupina profesionalcev.

Celje - Višje sodišče v Celju je potrdilo razsodbo prvostopenjskega, ki je 29-letna Mariborčana Karla Kajšlerja in Darka Lukiča lanskega junija spoznalo za kriva kaznivega dejanja neupravičene proizvodnje in prometa z mamili. 
Prvi bo za rešetkami ostal dve leti, drugi dva meseca manj. 
Njuno vozilo so policisti ustavili na avtocesti, ker ni imelo prižganih luči, voznik Lukič pa ni bil pripet. 
Policija je 97,98 grama heroina našla v vrečki s čipsom.

Okrožno in višje sodišče tej zgodbi nista verjeli. 
Obtoženca sta v zagovorih prihajala navzkriž, se poskušala prilagajati drug drugemu, v vsakem primeru pa naj bi dobro vedela, kaj sta prevažala. 
Slabih sto gramov heroina zadostuje vsaj za 200 odmerkov, stane približno milijon tolarjev, nihče od njiju pa ni zasvojen. 
Kajšlerjeva zagovornica Marjetica Nosan je v pritožbi uveljavljala vse pritožbene razloge, Lukičev odvetnik Ivan Starčevič pa zmotno in nepopolno ugotovitev dejanskega stanja, pritožil pa se je tudi zoper višino kazni. 
Nosanova je predlagala oprostitev, Starčevič je zahteval razveljavitev sodbe okrožnega sodišča, novo sojenje ali nižjo kazen. 
Po njunem je sodišče na prvi stopnji zaradi pomanjkanja dokazov te nadomestilo z lastnim mnenjem in s splošno znanimi dejstvi. 
Višje sodišče je vse pritožbe ovrglo in v obrazložitvi še zapisalo, da sta bila obtoženca gmotno dovolj preskrbljena in da sta se lotila nečednega posla, ker sta želela svoj položaj še izboljšati. 
Naložili so jima plačilo vseh stroškov postopka in vsakemu po sto tisočakov povprečnine.

Na objave v medijih se je odzval Dušan Čop, ki zanika kakršno koli vpletenost v krajo kipca. 
V pismu pojasnjuje, da sta ga 29. januarja v službi obiskala kriminalista in ga odpeljala na ogled video posnetkov na Brezje, saj je bil 22. januarja res med obiskovalci muzeja. 
Po zaslišanju so ga pridržali in ga vklenjenega prepeljali v prostore za pridržanje v Tržič. 
Naslednji dan so pri njem opravili hišno preiskavo, vendar po besedah Čopa niti v stanovanju niti v vozilu niso našli kipca. 
Čop trdi, da je bil ob njegovem odhodu kipec še na svojem mestu, kar lahko potrdi tudi priča.

Murska Sobota - Voznik avtobusa soboškega Avtobusnega prometa Ernest H. je včeraj okrog 13. ure prehitro odpeljal z avtobusnega postajališča v Veščici pri Murski Soboti in pri tem zadel 7-letnega fantka, ki je izstopal iz avtobusa. 
Deček je bil v nesreči hudo poškodovan. 
Na asfaltu avtobusnega postajališča je po nesreči ostal velik krvav madež (na fotografiji). 
I. G.

Ljubljana - V zadnjem času so precej pogosti vlomi v zabojnike na številnih gradbiščih, kjer delavci hranijo predvsem več vredno orodje, ki bi sicer čez noč zagotovo izginilo. 
Vseeno se dostikrat izkaže, da tudi zaklenjeno priročno skladišče pred nepridipravi ni dovolj varno. 
Tako je v noči na torek neznanec vdrl v zabojnik, ki stoji ob Cesti v Gorice na koncu Viča. 
Odnesel oziroma odpeljal je elektromotor, bencinski nabijač, po domače žabo, in motorno žago. 
Vse skupaj je bilo vredno približno 1,3 milijona tolarjev. 
K. D.

Neznana roparja naj bi bila stara okrog 20 let, oba visoka od 170 do 180 centimetrov, suhe postave in v temno oblečena. 
K. D.

Brežice - V noči na torek je v vinogradu v Velikih Malencah neznanec porezal 245 trt. 
Lastnik, 62-letni J. P., iz okolice Brežic ima za približno pol milijona tolarjev škode. 
J. S.

