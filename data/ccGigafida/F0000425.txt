Izhodišče pogovora je bila predstava Medeje, prvo vprašanje pa relevantnost antične teme maščevanja, sovraštva in želje po moči v današnjem času. 
Pisatelj Göncz je opozoril, da so antični Grki o človeku vedeli in napisali že vse. 
Evripidova Medeja je bila pravzaprav »čudna«, ker sega kot lik že v predantični čas, povezana je bila z vsem tistim, kar je predstavljalo življenje v matriarhatu. 
To je bilo že zdavnaj pozabljeno, ko je Evripid svojo tragediji napisal; Medeja je bila nekako podedovana. 
Medeje so si potem sledile druga drugi in so v bistvu predstavljale nek princip. 
Zato je tudi sam prevzel tak naslov za svojo dramo. 
Bistven je odnos med moškim in žensko. 
Jazona, je poudaril Göncz, zelo dobro čutimo, čeprav ga na odru ni. 
Lahko si dramo predstavljamo tudi kot odnos med preteklostjo (Medeja) in prihodnostjo (Jazon). 
Medeja je bila kot tema predstavljena v mnogih književnostih, spoznal je na primer njeno afriško verzijo ali v madžarski literaturi daljšo pesnitev Sandorja Vörösa. 
Medeja je skratka svetovna literarna tema in mit.

Árpád Göncz: Madžarska Medeja

Medeja je po petindvajsetih letih zakona ostala sama, pri čemer pa je resnična, notranja krivda na njeni strani: žrtvovala je svojo ljubezen, izdala jo je zaradi lastne (znanstveniške) kariere. 
Nenadoma se je znašla v času brez preteklosti in brez prihodnosti, v čisti sedanjosti, ki pa je postala popolnoma neznosna (da bi jo preživela, si pomaga s pomirjevali in alkoholom). 
To pa je tudi njena objektivna »krivda« oziroma stanje, v katerega sta jo nekoč že potisnila tudi starša, tipični žrtvi spremenjenega političnega sistema v madžarskih petdesetih letih. 
Vendar je Medejina kariera kljub vsemu drugačna od moževe, Jazonove; Medeja ostaja v tem svetu sama, Jazon pa se spretno integrira v novo družbeno in politično realnost, ki jo je v času nastanka drame predstavljal madžarski socializem oz. komunizem. 
Najmočneje se pečat časa odraža v moževem predlogu Medeji, naj preneha delati težave zaradi sina in preprosto emigrira. 
Medejina zveza z mitološkim antičnim virom pa se pokaže ob koncu igre, ko ranjena ženska ritualno zažge fotografiji moža in staršev in se v telefonskem razgovoru odpove sinu, ki le nekaj hipov zatem umre v avtomobilski nesreči; sinova smrt pa je tudi njena smrt.

