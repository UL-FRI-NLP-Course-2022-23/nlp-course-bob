Sliši se hupanje kolone s plastičnimi rožami okrašenih avtomobilov, za najglasnejšim plapola skozi okno velika hrvaška zastava. 
Dobrovoljna novoporočenca, ne domačina, skupaj s karavano svatov pridrvita v sveto vas Medjugorje, eno izmed vasic občine Čitluk v BiH oziroma eno izmed petih vasic, ki sestavljajo enako poimenovano župnijo, njeno ime slovanskega porekla pa označuje področje med dvema hriboma.

Prihajata v čudežni kraj Marijinega prikazovanja, kjer sobotne popotnike in romarje najprej pozdravijo razkošne in nedavno postavljene vile s tablami in napisi na njih »zimmer, rooms«, nato pa jih v oči zbodejo bleščeče se svete podobice, kipci Device Marije pa križci in rožni venci, ki jih ponujajo neštete trgovinice ob poti. 
V rojstni župniji očividcev želita sedaj, ko sta si obljubila zvestobo, potrditi tudi svojo pripadnost veri, z zastavo, ki se vleče za njunim avtomobilom, pa še predanost narodu. 
Toda hupanje ne zmoti svatov vernikov, ki se z namenom, da najdejo mir oziroma da se poklonijo svetemu Anteju, ki prav ta dan praznuje, že zbirajo okrog vhoda 1969. postavljene cerkve svetega Jakoba, zaščitnika romarjev.

Povsem navadnim, 1981. pa čudežnim otrokom se v sedemnajstletni zgodovini ni pridružil nihče. 
Ostali so v rojstni vasi, si postavili vile, pred katerimi zvonijo mnogi dotika in stika z njimi neučakani katoliki. 
Toda treba je spoštovati uradne ure, pravi Ivan Dragičević, ki se z različno govorečimi jezikovnimi skupinami ob različnem času vsak drugi dan dobiva v parku pred cerkvijo. 
Kot preostali očividci se ukvarja z romarji, njegovega delovanja pa ni prekinila niti vojna, ki je v Medjugorju skorajda niso občutili, granate so padale le v nekaj kilometrov oddaljeni Čitluk, v samem Svetem kraju pa, kot pove pater Ivan Landeka, ubile samo osem ljudi. 
Zvonjenje pred vilami očividcev ob nedelavnikih spominja na boj z mlini na veter, saj luči gorijo, zvonci pa se oglašajo gluhim ušesom, telefoni so preusmerjeni na tajnico. 
Tako tudi drugi dan, na sveto nedeljo. 
Ivan Dragičević jo bo preživel z družino, z ženo in hčerjo. 
Slušalko dvigne pomotoma. 
Sicer ni pripravljen na pogovor, saj pravkar odhaja, toda rad govori in zato se pogovarja dolgo, pove veliko. 
Marijo Devico vidi tridimenzionalno, tako kot osebo na drugi strani žice oziroma bi jo videl, če bi se z njo srečal v živo. 
Marije se lahko dotakne, z njo se pogovarja v hrvaščini, v čisti hrvaščini. 
Videnje kjerkoli od 18 do 20 let stare v sivo obleko oblečene in z belim ogrinjalom odete Matere Božje, ki tehta okrog 60 kilogramov in meri približno 165 centimetrov, ima plave oči, rožnata lica in črne lase, nad glavo ji sije krona iz zvezd, stoji oziroma lebdi pa na belkastem oblaku, traja od pet do trideset minut. 
Tako pove Ivan, ki je sicer že sprejel devet skrivnosti o človeštvu, o katerih se seveda ne sprašuje, videnja preostalih pa so menda enaka, sicer pa lahko tudi to v sliki in besedi preverite na internetu. 
Zakaj je izbrala njega, ne ve, saj je bil pred tem veren kot marsikateri 16-letnik, ki za sveta mesta kot na primer Lurd še nikoli ni slišal. 
Drugače v življenju veliko potuje, vabijo ga pomembni škofje in duhovniki z vseh koncev sveta, pravi.

Manj svet(l)e strani Medjugorja

