Muslimanski skrajneži, ki želijo, da bi postala dežela ob Nilu izrazita islamska država, bijejo boj z egiptovsko oblastjo z ubijanjem nedolžnih turistov. 
Letos so tam napadli nič krive tujce že drugič, najprej 18. septembra, ko so pred kairskim hotelom pobili devet nemških turistov. 
V ponedeljek, 17. novembra, so v Luksorju uprizorili pravi pokol, ki so ga z grozo opazovali slovenski turisti. 
Po prvih poročilih je ena od krogel treščila tudi v slovenski avtobus, ranila v nogo njihovega egiptovskega vodiča, drobci razbitega vetrobranskega stekla pa so lažje ranili dva Slovenca.

Kaj se je zgodilo? 
Skupine turistov iz različnih držav so si v ponedeljek ogledovale tempelj v Dolini kraljev. 
V tistem času je skupina teroristov ukradla enega od številnih turističnih avtobusov ter se odpeljala v svetovno znano dolino. 
Med vstopanjem v tempelj, ki so ga stari Egipčani posvetili boginji Hačepsut, so iz svojih torb vzeli puške, začeli vpiti »Alah e akbar!« 
(Alah je velik!) ter streljati na turiste, ki prinašajo v to revno državo veliko denarja. 
Priče so povedale pretresljive izpovedi o ljudeh, ki so umirali med pokolom, o klicih na pomoč ter o krvi, ki se je razlivala. 
Bilo je na desetine mrtvih, po egiptovskih podatkih 60, po tujih 78, vključno z mrtvimi Egipčani. 
To so lahko z grozo videli tudi turisti s Štajerskega, ki so imeli srečo. 
Tista dva, ki so ju oplazili drobci stekla, zdravniške pomoči k sreči nista potrebovala.

Že pol ure po terorističnem pokolu v Egiptu se je v Izletnikovi poslovalnici v Rogaški Slatini, kjer so potovanje pripravili, oglasil telefon. 
Vodnik Cesar je od tam takoj telefoniral, kaj se je zgodilo in sporočil, da ni slovenskim turistom nič hudega.

