Ljubljana - Kljub azijski krizi so se lani tuje neposredne naložbe v svetu povečale skoraj za petino, ugotavlja Unctad (Konferenca ZN za trgovino in razvoj) v svojem novem poročilu, ki so ga včeraj predstavili na tiskovnih konferencah na različnih koncih sveta, tudi na Fakulteti za družbene vede v Ljubljani. 
Reformne evropske države so skupaj privabile toliko neposrednih tujih vlaganj kot denimo Brazilija, delež Slovenije pa je kajpak še bolj pičel. 
Od dobrih 400 milijard dolarjev lanskoletnih tujih neposrednih vlaganj v svetu, jih je bilo v naši državi uresničenih za 320 milijonov dolarjev.

Med reformnimi državami je lani daleč največ tujih neposrednih vlaganj privabila Rusija, analitiki pa predvidevajo, da bodo zaradi krize v tej državi tujci raje vlagali v srednjeevropske. 
Vendar naj se zato ne bi prav nič zmanjšale naložbe v države v razvoju. 
Sicer pa, kot pravi prof. Marjan Svetličič z fakultete za družbene vede, ki je predstavil novo Unctadovo poročilo, so v slednjem navzlic azijski in ruski krizi ter negotovosti v Latinski Ameriki, optimistični. 
Predvidevajo, da se bodo letos tuja neposredna vlaganja povečala za desetino.

Zakon za odpravljanje posledic potresa v Posočju je vlada predlagala, ker v letošnjem proračunu ni dovolj denarja za odpravljanje posledic naravnih nesreč. 
Toda glej ga zlomka: zdaj, ko je poplavilo vse kolikor toliko ravne slovenske predele, priskaklja iz Amerike premier in zagotovi, da bo iz tega istega proračuna tega istega leta vlada zagotovila denar za najnujnejšo škodo. 
Kje pa ga bodo vzeli, če ga pred nekaj meseci niso nikjer našli? 
Te preproste povezave se premier ni spomnil in takega vprašanja si ni zastavil, ker ni hotel ponovno razbrazdati neprimernega zbiranja denarja za odpravo škode v Posočju. 
Politični analitiki bi v tem zlahka odkrili retorično potegavščino, saj Drnovškova obljuba ne more imeti nobene stvarne podlage v proračunu. 
Če pa jo že ima, je gospodarjenje z državno vrečo vražje slabo, da te rezerve niso odkrili že prej, ko je nastala prva potreba. 
In da o njej niso spregovorili, ko je pred tedni poplavljala Drava.

Oljčno olje po 2000 tolarjev in več

Precej povprečna vinska letina '98

