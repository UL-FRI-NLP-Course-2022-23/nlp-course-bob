Ljubljana - Upravni senat vrhovnega sodišča včeraj še vedno ni odločal o tožbi mandatarja dr. Andreja Bajuka in šestnajstih ministrskih kandidatov. 
Medtem pa je včeraj predsednik državnega zbora Janez Podobnik senatu za upravne spore vrhovnega sodišča poslal odgovor na zahtevo za izdajo začasne odredbe. 
Prav tako je državno pravobranilstvo kot zastopnik javnega interesa v upravnem sporu včeraj že prijavilo udeležbo v postopku pred vrhovnim sodiščem.

Medtem je predsednik državnega zbora Janez Podobnik senatu za upravne spore vrhovnega sodišča včeraj pozno popoldne poslal odgovor na zahtevo za izdajo začasne odredbe. 
V njem je zapisal, da v skladu s poslovnikom tajno glasovanje vodi predsedujoči s pomočjo generalnega sekretarja DZ in štirih poslancev, ki jih izvoli DZ na predlog predsedujočega. 
»Glede na to je uporaba pojma 'volilna komisija' neke vrste tehnični izraz za skupino, ki sodeluje pri vodenju tajnega glasovanja in ugotavljanju izida. 
Zato odgovor na zahtevo za izdajo začasne odredbe dajem kot predsedujoči na seji, na kateri se je tajno glasovalo o imenovanju ministrov. 
O tem, kako odgovoriti na zahtevo za začasno odredbo, sem se s temi poslanci tudi posvetoval, pri čemer njihova mnenja niso bila enotna. 
Morebitna ločena mnenja bodo posredovana posebej. 
Poslovnik DZ ne daje podlage za podaljšanje roka, v katerem mora predsednik vlade predložiti novo listo kandidatov za ministre. 
Zato obstajajo razlogi, da sodišče ugodi zahtevi za izdajo začasne odredbe,« je končal Podobnik.

Mandatar naj bi predlog kandidatov vložil le, če bi lista ostala nespremenjena

DZ je med drugim opravil drugo obravnavo zakona o zaposlovanju in delu tujcev in sprejel novelo zakona o vodah

Ljubljana - Delegacija ameriških senatorjev, ki je na povabilo predsednika DZ na obisku v Sloveniji, je včeraj obiskala vojašnico Ivana Cankarja na Vrhniki. 
Senatorjem Charlesu Grasseleyju, Michaelu Enziju in Georgeu Voinovichu so predstavniki 1. operativnega poveljstva Slovenske vojske predstavili poveljstvo vojaškega letalstva in zračne obrambe, na Brniku pa so si gostje ogledali 15. brigado vojaškega letalstva SV. 
Ameriške senatorje je na kosilu v vojašnici gostil v. d. ministra za obrambo Franci Demšar. 
Zahvalil se jim je za ameriško pomoč pri izobraževanju in usposabljanju SV ter jih seznanil z aktivnostmi ministrstva pri prilagajanju naših oboroženih sil standardom Nata, so sporočili iz obrambnega ministrstva. 
Goste iz ZDA je sprejel tudi v. d. predsednika vlade Janez Drnovšek (na fotografiji) in izrazil zadovoljstvo nad pomembnim obiskom, ki priča o odličnih dvostranskih odnosih, ki sta jih Slovenija in ZDA razvili v zadnjih letih, in intenzivnem dialogu, so sporočili iz kabineta predsednika vlade. 
Kot še piše v sporočilu za javnost, ameriški senatorji ugotavljajo, da je Slovenija ena izmed najbolje pripravljenih kandidatk za naslednji krog širitve Nata. 
C. R.

Maribor - Včeraj popoldne sta bili v Mariboru tesno druga za drugo razpravi na temo preoblikovanja sedanje pedagoške fakultete v tri fakultete - poleg pedagoške naj bi nastali še filozofska in matematična naravoslovna fakulteta. 
Tak razvoj pedagoške fakultete je podprl senat mariborske univerze, če je soditi po včerajšnji prvi okrogli mizi - sklical jo je študentski svet pedagoške fakultete -, pa ima predlog skromno podporo pri učiteljih omenjene fakultete. 
Kot je opozoril dekan pedagoške fakultete dr. Joso Vukman, sicer ne nasprotujejo ustanovitvi filozofske fakultete na mariborski univerzi, so pa zoper predlog, ki bi ogrozil izobraževanje učiteljev na pedagoški fakulteti. 
Dekan je tudi podvomil, da bi, kot menijo nekateri, diplomant filozofske fakultete že zaradi imena veljal več kot diplomant pedagoške fakultete. 
Na naslednji razpravi, ki jo je sklicala mariborska univerza, pa je rektor dr. Ludvik Toplak uvodoma poudaril, da je zamisel o filozofski fakulteti stara že nekaj desetletij, brez slednje pa mariborska univerza tudi ne more postati popolna univerza in se ustrezno uveljavljati v mednarodnem prostoru. 
Po rektorjevem mnenju Slovenija potrebuje dve zaokroženi univerzi, mariborska naj bi imela zato tudi že zagotovljene vse pogoje in naj bi potrebovala samo še voljo, da tak razvoj uresniči. 
J. K. - S.

