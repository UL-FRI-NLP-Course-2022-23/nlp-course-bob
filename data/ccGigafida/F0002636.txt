S "šesticami" se je izvleklo pol ducata Prodijevih izbrancev, še najbolje Michel Barnier (Francija), ki ga poslanci kot enega redkih niso spraševali o vpletenosti v nečiste posle, v komisiji pa je poleg dokaj težavnega resorja upravljanja s strukturnimi skladi, iz katerih članice Unije črpajo denar za pomoč manj razvitim ali posebej prizadetim regijam, dobil še naporno nalogo priprave medvladne konference o reformi institucij, kjer bo nenehno med kladivom evropskega parlamenta in nakovalom ministrskega sveta. 
Prizadevanja za reformo, ki je pogoj za širitev Unije, so se namreč enkrat (v letih 1996/97) že izjalovila - Barnier je bil tedaj glavni pogajalec Francije - tokrat pa jih bo dodatno zapletlo vztrajanje poslancev, da jih vključijo v razprave, ki ostajajo strogo varovano področje vlad. 
Enako oceno kot Barnier je prejel tudi Romano Prodi, ki sicer tokrat ni bil na ustnem izpitu, vendar je iz ozadja spremljal "zaslišanja", nekajkrat pa tudi posegel v dogajanje, denimo ob inkviziciji, ki je doletela belgijskega člana Philippa Busquina, ali pa ob rožljanju parlamentarcev, da bodo novo komisijo potrdili le za tri mesece, torej do izteka mandata Santerjevi garnituri, in ji šele januarja 2000 dodelili celotni petletni mandat. 
Nekdanji italijanski premier, ki mu je šla na roko nepredvideno dolga vojaška operacija pakta Nato v ZRJ, kajti v nasprotnem primeru bi šef komisije najverjetneje postal Javier Solana, ima probleme s komuniciranjem, saj ga ne krasi govorniški dar, značilen za poklicne politike, zaradi vrzeli v znanju jezikov pa se je čez poletje - v Perugii - pričel izpopolnjevati v francoščini. 
Irski odvetnik David Byrne, ki bo nasledil Emmo Bonino pri zaščiti porabnikov, je poslancem obljubil pospešeno delo pri sestavi "bele knjige o varnosti živil", ki naj bi s postavljanjem jasnih pravil preprečila škandale, kot je dioksinska afera, vendar s preveč previdnim nastopom ni očaral poslancev, ki so mu naklonili zaupanje do prihodnjega škandala. 
Oceno 6,4 so novinarji dodelili tudi Fritsu Bolkensteinu (Nizozemska), s 66 leti najstarejšemu članu ekipe, ki se je skušal otresti nevšečne politične nalepke "evroskeptika", kljub temu pa sta poslanski ekipi socialistov in zelenih zahtevali od Prodija, naj komisarja za notranji trg "razbremeni" usklajevanja davčnih politik. 
Nekaj slabše (6,3) se je odrezala druga nemška komisarka Michaele Schreyer, ki bo odgovorna za skoraj 90 milijard evrov proračuna Unije, vendar je parlamentarci niso "pekli" zaradi kvalifikacij ali (ne)poznavanja financ, ob katerih sta komisija in strasbourška skupščina že po tradiciji na bojni nogi, temveč so jo podvrgli trdemu zasliševanju zgolj iz maščevanja zaradi odločitve kanclerja Gerharda Schroederja, da v Bruselj pošlje predstavnico koalicijskih "zelenih" in ne politika iz (krščanskodemokratske) opozicije, kot veleva običaj. 
Schreyerjevi delata družbo Grkinja Ana Diamantopulu, s 40 leti najmlajša v ekipi, ki so jo kljub zavzemanju za "socialno Evropo" in celo za "minimalno evropsko plačo" ocenili kot tehnokratko, ter Luksemburžanka Viviane Reding, ki je poslancem - še preden so jo uspeli pritisniti z neugodnimi vprašanji o moževih sumljivih finančnih poslih - pokazala dokument, s katerim je tožilstvo velikega vojvodstva soproga opralo vsakršne krivde. 
Šele zatem se je posvetila dosjeju kulture, pri katerem bo - podobno kot Lamy - na udaru ameriške filmske in televizijske industrije, ki si prizadeva ohraniti prevlado na evropskih ekranih. 
Poul Nielson (Danska), ki je dobil resor za razvoj in humanitarno pomoč, se je odlikoval z izjavo, da bi bilo za človeštvo nevarno, če bi se "globalizacija izrodila v McDonaldizacijo sveta", vendar je s 6,2 tik nad zadostno oceno. 
Slednjo sta prejela le dva od bodočih komisarjev. 
Erkkiju Liikanenu (Finska), ki mu je Prodi namenil resor za industrijo, so očitali grehe iz časov, ko je v Santerjevi komisiji skrbel za proračun in armado bruseljskih evrokratov, naposled pa jo je odnesel za las in dobil nizkih 5,8 odstotka. 
A še vedno bolje kot Loyola de Palacio (Španija), ki so jo izpraševali o vpletenosti v škandal z lanom, ko je izpuhtelo za 60 milijonov evrov neupravičenih evropskih subvencij, z oceno 5,4 pa je predzadnja v razredu.

Toda vse te »strašne« napovedi lahko vsak dan izničijo tiste dobre, ki se vam v razmerju 1:1 prav tako obetajo v horoskopih: Nepričakovano boste dobili denar. 
Nekomu ste simpatični. 
Šef je zadovoljen. 
Pričakujte zanimivo ljubezensko avanturo. 
Vaša kariera bliskovito napreduje. 
Ste nadpovprečno zdravi. 
Brez skrbi lahko vozite avto. 
Ne boste padli po stopnicah.

Tako se sočasno ponujata »problem« in njegova »rešitev«. 
Na ta način stres sploh ne obstaja. 
Ena medijska manipulacija podpira drugo, nihče ne vznemirja državljanov ali jih peha v hipohondrijo. 
Dobri medijski sleparji vedo, da je od vseh bolezni - individualnih in družbenih - najhujša bolezen diagnoza, zato je sploh ni treba niti določati.

Celotna »ruska hiša« z mogotci in mafijci. 
S predsednikovo hčerko in dirigentko finančnih bojarjev Tatjano Djaršenko. 
S podjetji na območjih proste trgovine, od Kanalskih otokov do Karibov. 
Z Mednarodnim denarnim skladom (MDS), ki so ga vodili za nos, in njegovim moskovskim čudežnim otrokom Anatolijem Čubajsom, ki naj bi se šel nepoštene igrice. 
Celo nemške banke, ki rade poudarjajo svojo čisto vest, so omenjene kot možne prehodne postaje umazanega denarja.

Svetovalci in poslovni partnerji na Zahodu zatrjujejo, da so nedolžni, in se pretvarjajo, da so šokirani. 
Celo Financial Times, dolgo časa publicistični vojni zaslužkar privatizacijskih žonglerjev, kritizira njihove vprašljive metode. 
Zakaj zdaj nihče ne prizna, da je slutil, kar so vsi vedeli?

MDS, ki se je zgledoval po že takrat zastarelem standardnem modelu za tretji svet, pa je imel pred očmi le en cilj: rešiti rusko gospodarstvo pred vseobvladujočo državo in ga odpreti za svetovni trg. 
Posojila so bila v glavnem odvisna od hitre demontaže državnega sektorja. 
Privatizacija in prenagljena sprostitev cen, ki sta milijone pognali v hudo revščino ali h komunistom, sta sicer ustrezali Jelcinovemu večnemu nagnjenju, da - ne oziraje se na druge - postavi vse na kocko. 
Seveda pa s takimi udarci ni bilo mogoče čez noč ustvariti rasti ali konkurence.

