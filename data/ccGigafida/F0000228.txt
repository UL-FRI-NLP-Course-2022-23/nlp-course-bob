KOČEVJE - To je naslov razstave, ki jo Društvo Kočevski naravni park pripravlja v evropskem letu varstva narave 1995. 
Razstava je pod pokroviteljstvom poslanca Evropskega parlamenta g. 
Esima Doekeja in bo odprta v sredo, 8. novembra, ob 18. uri v Šeškovem domu, na Prešernovi 11. 
Na otvoritvi bosta govorila župan občine Kočevje Janko Veber in minister za okolje in prostor RS dr. Pavel Gantar, nastopili pa bodo tudi Zasavski rogisti. 
Društvo Kočevski naravni park pa v istih prostorih priredi v petek, 10. novembra, ob 18. uri predavanje na temo "Človek in volk". 
Predaval bo strokovnjak za volkove g. 
Christophf Promberger iz Wildbiologische Gesellschaft München, v slovenščino pa bo prevajal dr. Miha Petrovič.

Vsaj nekaj časa bo manj pokalo

VROČA DELITEV - Ker ima upravna enota po zakonu pravico do prostorov, ki jih je zasedala pred razmejitvijo pristojnosti med državo in občino, in ker jim mora občina, če jih želi preseliti, zagotoviti nove enake ali boljše prostore, so bili razgovori med upravno enoto in občinsko upravo o razdelitvi prostorov tudi v Kočevju občasno precej "vroči". 
Kljub temu se jim je prejšnji ponedeljek uspelo dogovoriti, čeprav malce bolj v zadovoljstvo občinarjev kot upravne enote. 
Ta se bo iz prvega nadstropja, kjer je urad župana, preselila v tretje nadstropje, kjer bo imela na razpolago celotno levo stran stavbe, iz katere so se inšpekcijske službe in javni tožilec že izselili, računovodstvo občine pa se še bo, in sicer v prvo nadstropje. 
Občinska uprava bo upravni enoti skušala urediti tudi prostor, kjer so sedaj radioamaterji.

OTVORITEV ŽE KMALU - Dela pri ureditvi celotnega kompleksa nove Petrolove bencinske črpalke v Kočevju se bližajo koncu. 
Otvoritev črpalke in nove trgovine bo najkasneje do sredine tega meseca.

STRAŽA - Naš straški poštar Momčilo Maksimović nas že več kot 12 let vsak dan in ob vsakem vremenu obiskuje, zato je prav, da ga spoznajo še drugi. 
Kot mladenič je s trebuhom za kruhom prišel iz Bosne z željo, da si ustvari dom in družino. 
Ljudje in okolica so ga tukaj zelo hitro sprejeli za svojega. 
Njegova prva zaposlitev je bila v Novolesu, ki pa se je spremenila, ko so pred leti v Straži iskali poštarja. 
V tem poklicu nihče ni zdržal dolgo, ker je straški poštarski okoliš raztresen po zaselkih in v veliki razdalji, najhujši pa je teren Straža - Soteska, predvsem pozimi. 
Momčila cenimo zaradi njegove zanesljivosti, poštenosti in vztrajnosti, saj se je v vsakem vremenu z mopedom vozaril po stezah, kolovozih in cestah. 
Pred kratkim pa mu je uprava pošte v Novem mestu kupila avto, na katerem je narisan poštni rog - starodavno znamenje poštarskega ceha.

Sedaj nam bo lahko poleg pisem in časopisov prinašal še pakete, po katere so do sedaj morali naslovniki sami na pošto. 
Poštarja Momčilo poleg prijaznosti odlikuje še odkritosrčnost, ker verjame v dobroto človeka. 
Ko pride, ne pozvoni samo dvakrat, če je kaj važnega, tudi počaka naslovnika. 
V Vavti vasi si je zgradil lep domek, kjer živi z ženo in dvema otrokoma. 
Če bo vse po sreči, se bo v tem poklicu tudi upokojil. 
Vsem svojim stanovskim kolegom svetuje, naj v tem poklicu, ki je ljudem še kako potreben, vztrajajo, kajti le tako bodo izpolnili svojo dolžnost do podjetja in ljudi. 
Na koncu je še poudaril: "Rad imam ljudi, s katerimi se vsak dan srečujem, rad imam svoj poštarski poklic." 
V vsem tem pa je tudi odlika našega poštarja.

V rojstnem kraju lirika Simona Jenka je šla mimo obletnica rojstva, spomnili pa so se je v Semiču - Leopoldina Kuralt dala pečat Jenkovim ljubezenskim pesmim

Podpis: Domovina

JENKOVA DOMOVINA - V Počevi zidanici v vinskih goricah nad Semičem, ki je še eden redkih spominov na domačijo Leopoldine Kuraltove, ljubezni Simona Jenka, so se pretekli teden spomnili obletnice njegovega rojstva. 
V prisrčnem kulturnem programu je ob spremljavi družinskega ansambla Poč-Plut zapel tudi Toni Verderber, in sicer ponarodelo Jenkovo pesem Domovina, ki jo je uglasbil znani slovenski trobentač Franc Korbar. 
(Foto: M. B.-J.)

