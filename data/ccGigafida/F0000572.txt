"Zagotovitev tako velikega števila ekip prve pomoči je odraz večletnega kadrovanja v enote civilne zaščite in permanentnega usposabljanja na tem področju," pravi namestnica poveljnika občinskega štaba CZ v Kočevju Milena Lautar. 
Priprave na papežev obisk so v Kočevju potekale od marca do konca aprila v obliki 11-urnega dopolnilnega pouka," pojasnjuje Lautarjeva.

Medtem ko so morali po nekaterih drugih občinah, da bi zagotovili potrebno število enot, ki se bodo udeležile papeževega sprejema, pospešeno opaviti še temeljne programe usposabljanja, pa se je v kočevski občini lahko v dopolnilno usposabljanje takoj vključilo skoraj 100 pripadnic enot prve pomoči. 
Zato so v Kočevju tudi lahko oblikovali kar 11 ekip, ki v skupnem številu vseh sodelujočih, ki jih bo za sprejem papeža zagotovila ljubljanska regija, predstavljajo 16,6 odst., glede na število prebivalcev občine Kočevje pa kar 0,4 odstotka. 
Posebnost kočevske ekipe v regionalnih merilih pa je tudi, da vseh 11 ekip sestavljajo izključno ženske, kar je po mnenju Lautarjeve vredna pohvale.

Srečanje učiteljev celjske, kranjske, ljubljanske, mariborske in novomeške gradbene šole je bilo v Kranjski Gori od 12. do 14. aprila. 
V tem času so udeleženci nastopili v desetih športih moškega in ženskega programa. 
Tekmovanja so potekala v prostorih hotelov Larix in Prisank in v telovadnici osnovne šole v Kranjski Gori. 
Novomeščani so zmagali v moški košarki in odbojki ter z mešanimi ekipami moških in žensk v kegljanju, šahu in biljardu. 
Ljubljančani in Kranjčani so zmagali po dvakrat, Mariborčani in Celjani pa po enkrat. 
Zmagovalna moštva v posameznih disciplinah so dobila pokale, pokal skupnega zmagovalca pa so osvojili prireditelji Novomeščani. 
Končni vrstni red je bil naslednji: 1. 
STGŠ Novo mesto 42 točk, 2. 
STGŠ Ljubljana 33 točk, 3. 
STGŠ Kranj 27 točk, 4. 
STGŠ Maribor 23 točk in 5. 
STGŠ Celje 19 točk.

Organizatorji so tudi zasnovali in izdali informativni bilten, v katerem so se predstavile vse šole, ki so nastopile na prvi Gradbeniadi. 
Gostitelji so si v biltenu dovolili zavzeti nekaj več prostora in so predstavili tudi kulturno in zgodovinsko podobo Novega mesta.

J. PENCA

