Dobrih dvajset kilometrov naprej se ustavimo v vasi Jagolonci. 
V vaški trgovini poskušamo dobiti balalajko, ki jo Igor že vse dni tako vztrajno išče. 
Ostali potihem upamo, da ponudbe tovrstnih izdelkov ni, saj bi nas to obvarovalo pred Igorjevimi glasbenimi poskusi. 
Balalajke ne dobimo, zato pa roma v kombi obilo knjig iz ukrajinske zgodovine. 
Kmalu za vasjo Tovste zavijemo na ozko pot, ki nas mimo kamnoloma pripelje na kolovoz, ki se konča ob našem današnjem cilju - jami Prosjački.

Prekrasen rov se odpre po ozkem predelu, kjer blato prvič pomaga s svojo spolzkostjo in drsnostjo pri premagovanju ožin. 
Kot dlan veliki kristali rumeno bele barve visijo v grozdih s stropa jame. 
Njihova imena niti niso pomembna in so najpogosteje plod domišljije prvopristopnikov, pomemben pa je navdih neokrnjene naravne lepote globoko v nedrjih zemlje. 
Skrbno se je potrebno izogibati slehernemu stiku s temi čudovitimi in krhkimi stvaritvami narave, kajti umazani kombinezoni bi ob dotiku naredili neprecenljivo škodo. 
Kaplje vode s površine polzijo po čudovitih tvorbah, ki svojo rumeno barvo spreminjajo v popolnoma belo in obratno. 
Zastane dih, trenutek tišine, ki jo moti le sikanje karbidke... 
Čaroben svet....

