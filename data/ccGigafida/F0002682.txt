Ljubljana - Zaradi nespremenjene ravni povprečnih plač, glede na katero so bile nazadnje usklajene pokojnine, bodo izplačila le-teh in drugih denarnih prejemkov, ki se usklajujejo tako kot pokojnine, za oktober enaka, kot so bila v predhodnem mesecu, je na včerajšnji seji sklenil upravni odbor zavoda za pokojninsko zavarovanje. 
Upokojenci pa bodo drugi del rekreacijskega dodatka dobili konec novembra hkrati s pokojnino.

Povprečna bruto plača za letošnji avgust je po podatkih statističnega urada znašala 172.910 tolarjev, kar je 1,2 odstotka več kot julija. 
Po zakonu o pokojninskem in invalidskem zavarovanju se pokojnine lahko uskladijo od prvega dneva meseca, v katerem je ugotovljen skupni porast plač, ki za 1,5 odstotka presega plačno povprečje, glede na katero so bile nazadnje usklajene, zato ostanejo nespremenjene.

Grega Repovž

In celo pri zatiranju te akutne oblike mednarodnega kriminala bo Unija ostala na pol poti, kajti Lipponen je med predlaganimi akcijami omenil zgolj nujnost odprave predpisov, ki onemogočajo spremljanje sumljivih finančnih transakcij, ne pa, denimo, preklica bančne tajnosti, ki bi najučinkoviteje pomagal ustaviti kroženje narkodolarjev ali drugih izkupičkov od nečistih poslov po evropskih bančnih ustanovah. 
O počasnosti in zadržkih, ki jih imajo po Uniji pri usklajevanju ukrepov v pravosodnih in notranjih zadevah, priča tudi burna zgodovina vzpostavljanja Europola, ki je zagledal luč sveta šele januarja letos (v Haagu), četudi so članice zapisale sklep o ustanovitvi zametka bodoče evropske policije že v maastrichtsko pogodbo (1992). 
Na te probleme je državnike opozorila tudi predsednica evropskega parlamenta Nicole Fontaine, ko je omenila, da članice Unije še vedno niso ratificirale bruseljske konvencije o pravici družine, podpisane maja lani, in to šele po petnajstih letih razprav o dokumentu, ki naj zaščiti otroke iz razvezanih mešanih družin ipd.

Vladne stranke se na sporazum še niso odzvale, razen Vojislava Šešlja, ki je izjavil, da »so za dialog«. 
Pri tem ni natančneje pojasnil, kaj to pomeni: da bo zadnjo besedo o vsem imela vladajoča garnitura ali da se bo posvetovala z opozicijo in izpolnila njene pogoje. 
Mnogi celo trdijo, da nekatere vladajoče stranke napovedujejo še strožje policijske ukrepe, ki naj bi »spametovali« opozicijo. 
Obtožujejo jo tudi, da jo ne zanimajo volitve, temveč da hoče zanetiti državljansko vojno in tako izpolniti nalogo, ki jo je dobila z Zahoda. 
Srbski predsednik Milan Milutinović je v Nišu dejal, da je »narod soglasen, manjšina pa si želi zmede«.

Foto Reuters

Ne samo nasmejani - Voditelji držav in vlad članic EU so po koncu prvega dela neformalnega vrha v finskem Tampereju, posvečenega usklajevanju politik držav EU na področju pravosodja in notranjih zadev, na delovni večerji obravnavali zlasti zunanjepolitične teme, predvsem razmere v Rusiji in na Balkanu ter širitev EU proti Vzhodu; sklepe neformalnega vrha na Finskem naj bi sprejeli danes. 
Vrh pa je postregel tudi z mnogimi zanimivimi dvostranskimi pogovori. 
Tako premieroma Francije in Velike Britanije, Lionelu Jospinu in Tonyju Blairu, ni uspelo rešiti spora glede francoskega embarga na uvoz britanske govedine; Blair je francoskemu kolegu dejal, da so v Veliki Britaniji ogorčeni nad francosko odločitvijo, da ne odpravi embarga, ki ga je evropska komisija sprejela že 1. avgusta. 
Gostitelj, finski predsednik Martti Ahtisaari (desno), pa je med prvimi sprejel predsednika evropske komisije Romana Prodija (levo), ki je voditelje EU predvsem pozval k enotnosti pred zasedanjem Svetovne trgovinske organizacije (WTO) v Seattlu konec novembra, ko bodo na vrsti predvsem naporna pogajanja z ZDA.

