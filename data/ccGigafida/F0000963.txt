Nekaj začimb je prispevala tudi italijanska manjšina, ki se s svojo organizacijo (še) ni prilagodila spremembam, saj povezuje Italijane v Sloveniji in na Hrvaškem. 
Na seji vodstva Italijanske unije so odločno zavrnili pritiske hadezejevske oblasti na istrsko županijo, ki jo vodi opozicijska stranka IDS (Istrski demokratski sabor), predvsem pa nedavno zahtevo hrvaškega ministrstva za upravo, naj s sedeža istrske županije v Pazinu snamejo tablo z dvojezičnim, hrvaškim in italijanskim napisom.

»HDZ je iz nedolžnega dvojezičnega napisa naredil nacionalni problem številka ena,« pravi saborski poslanec italijanske manjšine Furio Radin, ki je prepričan, da pravo ozadje nenavadnega spora ni za Zagreb moteč dvojezični napis, temveč slabitev moči IDS v Istri, ki od ustanovitve suvereno vlada v najbogatejši hrvaški regiji. 
Skupščina istrske županije pa je hkrati z zavrnitvijo zahteve ministrstva za upravo z veliko večino glasov sprejela deklaracijo o večkulturni in večjezični istrski županiji, s čimer naj bi po uradni razlagi vodstva HDZ kršila ne le ustavo, temveč tudi temeljne človekove pravice prebivalcev hrvaškega dela Istre, pravi tiskovni predstavnik HDZ Drago Krpina.

Bonn - Bavarske volitve so bile tipično bavarske in torej zgolj deželne, pravijo tisti najbolj resni, ki se nočejo prepustiti predvolilni evforiji Kohlovega (CDU/CSU) in Schröderjevega (SPD) tabora ter iz mušjih desetink odstotkov delati predvolilnih slonov. 
Deželni ministrski predsednik Edmund Stoiber je prepričljivo zmagal in se »okrepil« z desetinko odstotka dodatnih glasov, socialdemokrati pa so prepričljivo izgubili in s 30 »shujšali« na 28,7 odstotka. 
Toda bolj ali manj tako je na Bavarskem že desetletja.

Stoiber se je torej utrdil (52,9 odstotka glasov), ker se Bavarska ne otepa s takšnimi težavami kot večina drugih nemških dežel. 
Odlična zmaga, toda njen učinek na bližnje zvezne parlamentarne volitve utegne biti kljub vsemu bistveno manjši, kot se bojijo na Bavarskem poraženi socialdemokrati in njihov kanclerski kandidat Gerhard Schröder ali kot bi radi prikazali o »zmagovitem preboju« prepričani krščanski demokrati kanclerja Helmuta Kohla. 
Bolj verjetno je namreč, da se bo po bavarskih volitvah marsikaj spremenilo tam, kjer zgolj na 27. september misleči zvezni politiki najmanj pričakujejo. 
Na primer v sami koaliciji CDU/CSU, kjer bo Stoiber od ne ravno prijateljskega Kohla zdaj lahko še bolj odkrito zahteval, naj se kanclerjeva Unija (CDU/CSU) zgleduje po Bavarski CSU in ne narobe - če misli konec meseca zmagati.

Sta ruska vlada in Čubajs kot Jelcinov posebni pooblaščenec za stike z mednarodnimi finančnimi hišami imela pravico lagati Zahodu? 
»V takšnih okoliščinah je vlada to morala storiti. 
Mednarodne finančne ustanove morajo razumeti, da za nas ni bilo drugega izhoda«, odgovarja Čubajs, ki je po trdih pogajanjih julija letos od Zahoda izsilil 22,6 milijarde dolarjev novih posojil. 
Toda veliko vprašanje je, ali bo Rusija zdaj dobila ves ta denar. 
V IMF in Svetovni banki morda še razumejo, da Moskva res ni imela drugega izhoda, pač pa tega nikakor ne bodo hoteli razumeti davkoplačevalci v ZDA in drugih zahodnih državah, ki zdaj posredno vzdržujejo rusko lažnivo gospodarsko politiko.

Toda ostra politična polarizacija na demokrate in socialiste, predvsem pa osebno rivalstvo med Nanom in Berisho - slednji, demokrat, je prvega, nekdanjega komunista, julija 1993 domnevno zaradi korupcije poslal celo za zapahe -, niso edina ovira za umiritev razmer v Albaniji. 
Znano je, da so razjarjeni državljani med lanskimi krvavimi nemiri vdirali v vojaška skladišča in iz njih odnesli okoli 750.000 kosov orožja in streliva. 
Čeprav naj bi ga bilo nekaj odromalo k albanskim gverilcem na Kosovu, poznavalci razmer trdijo, da ga je precej še vedno v Albaniji. 
V razmerah, v katerih se po državi nemoteno gibljejo številne oborožene skupine, ne bi bilo presenetljivo, če bi se znova vneli hujši spopadi med oblastjo in demonstranti. 
Podobnega mnenja je bržkone tudi premier, ki je ljudi pozval, naj nikomur ne dovolijo, da bi v državi znova zasejal zmedo, podobno lanski.

Prva seja ulstrskega parlamenta

Grande Baie - Predsednik Demokratične republike Kongo Laurent Kabila je pripotoval na otok Mauricius, kjer naj bi se z voditelji članic Skupnosti za razvoj držav Južne Afrike pogovarjal o kongovski krizi. 
Udeleženci so pred srečanjem zatrdili, da bodo pritisnili na Kabilo, naj se začne pogajati s tutsijskimi uporniki. 
Na vzhodu Konga pa so Kabilovi zavezniki napadli oporišče upornikov v Gomi; opazovalci svarijo, da se spopadi lahko razširijo tudi v sosednje države. 
Reuters

Orban v Avstriji

Vlada v Podgorici »človekoljubno in brez zapletov« vrača prebežnike, čeprav je prebivalstvo pripravljeno skrbeti zanje

Ves ta čas Dragiša Burzan, podpredsednik črnogorske vlade in eden od voditeljev Demokratske stranke, ki na vsaki tiskovni konferenci obvezno govori o človekoljubju in »civilizacijskih dosežkih«, obdan z visokimi policijskimi uradniki prepričuje begunce oziroma njihove »predstavnike«, ki so si jih pogajalci izbrali sami, da morajo zapustiti Črno goro. 
Lahko izbirajo: ali se vrnejo na Kosovo ali gredo v Albanijo. 
Možno je le to, da se moški ločijo od žensk; te lahko z otroki ostanejo tam.

