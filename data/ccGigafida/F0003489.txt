Jožetu in Karlu je zdravje vrnil prim. dr. Vili Vengust 

Med pogovorom je pogled obstal na panoju ob bazenu, kjer piše: Klub zdravja. 
Moja sogovornika znata ceniti zdravje. 
Znata ceniti tudi ljudi, ki so jima zdravje pomagali vrniti. 
O tem je tekla beseda.

Jože Slavinec je vitalen 65-letnik. 
Deluje notranje umirjeno in užitek ga je poslušati in opazovati, kako urno se obrača. 
Eno samo zdravje ga je. 
Pa ni bilo vedno tako. 
Leta 1990 sta ga nenadoma, kot strela z jasnega, začeli boleti obe nogi v kolkih. 
To so bile nepopisne bolečine. 
»Na traktor sem še sedel, toda vstati… 
S stisnjenimi zobmi sem se premikal, od bolečine so solze kar same silile v oči. 
Tega se ne da povedati,« se spominja. 
Prijatelj mu je svetoval, naj gre na pregled v celjsko bolnišnico. 
»Potrebno bo operirati. 
Kar v bolnišnici boste ostali,« mu je rekel specialist ortoped, prim.dr. 
Vili Vengust. 
Za Jožeta je bil to šok. 
Ni se mogel takoj odločiti, zato ga je zdravnik najprej napotil v Zdravilišče Laško. 
Terapije so zalegle le za čas, ki ga je prebil tam, doma pa je bilo vse po starem.

Karel Krajšek je imel občasne težave s hrbtenico, nakar ga je v letu 1996 kar preko noči začela strašansko boleti desna noga. 
Splošni zdravnik dr. Velikonja ga je pregledal in ugotovil išias. 
Predpisal mu je zdraviliške terapije in injekcije. 
»Ni dosti zaleglo. 
Imel sem strahovite bolečine, štirinajst dni nisem nič spal,« pravi Karel. 
To je trajalo kake tri tedne, nakar ga je njegov zdravnik, ki se resnično potrudi za vsakega pacienta, napotil na pregled v Celje. 
V sprejemni ambulanti je bil dežuren prim.dr. 
Vengust, ki je ugotovil počeno medvretenčno ploščico in predlagal zdraviliško zdravljenje, ki pa po mesecu in pol ni prineslo izboljšanja, zato je predlagal operacijo. 
»Malo me je bilo strah, kajti posegi v hrbtenici so lahko tudi tvegani,« se spominja Karel. 
»Ko sem se pozanimal, kakšno je stanje po bolnišnicah v Sloveniji, sem dobil več zagotovil, da je ortopedski oddelek v Celju eden najboljših.«

MARINKA MOŠNIK

