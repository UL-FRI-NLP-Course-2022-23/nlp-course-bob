V zadnjem času je vrsta ustvarjalcev na novo ovrednotila sakralni prostor, mislim na Gnamuševe slike v špitalski kapeli v Celju, na Prančičeve likovne posege v kostanjeviški cerkvi in na trnovsko »poslikavo« Jemca, Bernika, Tršarja. 
Seveda gre za dva diametralna, v načelu konvergentna, protislovna likovna pristopa, ki notranji cerkveni prostor dopolnjujeta in nadgradita - oplemenitita s svojim delom - ali pa ga do temeljev izpraznita, zbanalizirata in raz-gradita.

Sakralno, sveto in sublimno je v modernizmu etična zahteva, slikar jo v Celju in kostanjeviški cerkvi spreminja v svetniška tkanja, ki »zaživijo« samostojno, kot platna, ki povsem ustrezno »nadomeščajo« podobe starih mojstrov, v posameznih odmaknjenih »kapelah« v nišah v izteku ladij, ali pa »učinkujejo« - kot zvita, »skrčena«, zavita platna, kot »zvitki« barvne lave - kot ločene, a vendar v nizu, kontinuirane ikone, ali pa uravnovešajo prostorsko ločena razmerja, kot izpopolnjenost, korespondenca v ravnotežju že izdelanega, a v resnici »praznega« ohišja cerkvenega prostora.

Avtor montaže besedila po romanu F. M. Dostojevskega in režiser je Mile Korun - Zaradi izredne časovne dolžine premiera ob 19., ponovitve pa ob 18. uri

Kot piše v spremnem gledališkem listu profesor Aleksander Skaza, je roman Idiot nastajal med štiriletnim bivanjem Dostojevskega v tujini (od leta 1867-1871 oziroma med njegovim bivanjem v Ženevi in Firencah). 
Veliki ruski pripovednik je skušal v njem upodobiti »pozitivno lepega človeka« - kneza Miškina, ki bi se približal nedosegljivi podobi krščanskega Kristusa oziroma med romanesknimi junaki Cervantesovemu donu Kihotu. 
Dramaturginja uprizoritve Darja Dominkuš v svojem prispevku dodaja, s kolikšno muko je pisatelj uresničeval svoj načrt, saj se je šele s sedmim osnutkom približal romanu, vseskozi pa se mu je spreminjala podoba nosilnega junaka. 
Zato je po njenem prepričanju ta »še bolj enigmatičen od drugih romanov, njegovi junaki pa še bolj zapleteni v dvojnosti in protislovja«. 
Najbolj neulovljiva in zmuzljiva pa je po njenem mnenju »ideja« romana.

V okviru projekta Slovenija odprta za umetnost so letos začeli s projektom Likovne metropole in svetovni likovni centri na Sinjem vrhu. 
Tokrat se na Sinjem vrhu predstavlja osem dunajskih umetnikov in dva gosta iz Slovenije, projekt pa so pripravili umetnostna zgodovinarka Anamarija Stibilj, umetniški vodja Klavdij Tutta in domačija Sinji vrh.

V sodelovanju med radijskim orkestrom in njegovim zdaj že nekdanjim šefom dirigentom so simfonije Gustava Mahlerja naravna programska postavka. 
Mahlerjevi simfonični organizmi so vse prej kakor taki, da bi se nam smele poustvaritve izmuzniti iz trajnejšega spomina. 
Naše pa se nam skoraj vedno. 
Tudi dovolj skrbno pripravljena interpretacija Simfonije št. 4 v G-duru je obtičala na pol poti. 
Mnoge podrobnosti dokazujejo, da Anton Nanut Mahlerjev svet dobro pozna, celota pa zbuja domnevo, da dirigentov intuitivni stik z vsebinsko raznolikostjo ni kategoričen. 
Izvedba je ujeta med neizkoriščenimi izraznimi možnostmi: zvočnost radijskega orkestra je pač zanemarjena, bleda (npr. neizrazita pihala v izpeljavi uvodnega stavka), marsikje kar plehka; taka seveda slabi izris polifonega bogastva Mahlerjevega stavka. 
Tokratna interpretacija je zrasla z drugo polovico simfonije. 
Prva dva stavka sta potekla mimogrede, pa ne zaradi izbire tempa, ampak zaradi skromnosti agogične zasnove, kontrastiranja, zaradi nerazvitosti ostrih (tragičnih) poant. 
V tem pogledu je bil stavek Mirno scela podan bistveno intenzivneje, doživljajsko dovolj razprto. 
Odločilna za prepričljivost sklepa pa je bila Irena Baar. 
Pesmi Nebeško življenje je barva, lastna sopranu naše pevke, imanentna. 
Kreacija Irene Baar je bila premišljena, a nemara premalo spontana: ljubka, vendar tudi distancirana od otroške naivnosti v pesemski vsebini.

Vodilna tema varuhov, popisovalcev in raziskovalcev starih dokumentov, ki so melanholiji navkljub zelo aktivni, je letos zelo zanimiva - posvečena je evidentiranju virov za zgodovino Slovencev v tujini. 
Predstavljeni bodo viri iz Avstrije, Italije, Češke, Francije, Anglije, tudi iz Münchna, ameriški cerkveni arhivi in problem nasploh, tako različne metode kot izzivi. 
Arhivarji imajo pri virih zmeraj bolj v mislih tudi slikovno, denimo filmsko gradivo.

