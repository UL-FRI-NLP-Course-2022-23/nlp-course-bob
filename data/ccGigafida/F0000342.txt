Semič - Zaradi suše je preskrba Bele krajine s tekočo pitno vodo že poldrugi teden kritična. 
Najhuje je v metliški občini, kjer je več vasi brez vode, občasno pa je motena preskrba 40 odstotkov gospodinjstev. 
Do občasnih motenj prihaja tudi v semiški občini, za kar je krivo pokanje salonitnih cevi na glavnem cevovodu iz Črnomlja. 
Težave z vodo, s katerimi so trije belokranjski župani med sredinim obiskom seznanili tudi ministra za okolje in prostor dr. Andreja Umka, niso nove, le da so letos zaradi izjemne suše še bistveno večje kot običajno. 
V Beli krajini so že pred leti našli rešitev v regionalnem vodovodu, ki so ga počasi že začeli graditi, vendar ga sami finančno ne zmorejo. 
Samo povezava zajetij Dobliče v črnomaljski občini z novim zajetjem Blatnik nad Semičem, ki imata dovolj vode za vso Belo krajino, in osrednjega metliškega zbiralnika Veselica s primarnim cevovodom ter gradnja potrebnih vodohranov, črpališč in dveh čistilnih naprav je namreč ocenjena na 4,5 milijarde tolarjev. 
Zato je bila že pred časom obljubljena pomoč šestih ministrstev, vendar sta doslej nekaj primaknili le ministrstvi za kmetijstvo in za ekonomske odnose in razvoj.

Izola - Obe županji in župan Slovenske Istre: Breda Pečan, Vojka Štular in Dino Pucer so na svojem avgustovskem sestanku največ časa posvetili škodi, ki jo je kmetovalcem povzročila suša. 
Istra je poleg Prekmurja najbolj prizadeta slovenska regija. 
Avgustovska suša je bila v Slovenski Istri še hujša od junijske. 
Za zdaj so bili najbolj glasni oljkarji, ki so ugotovili, da so oljke ponekod tudi 60- do 70-odstotno poškodovane. 
Istrski župani so se dogovorili, da bodo v kratkem izdali skupen poziv vsem prizadetim kmetom, naj do 15. septembra izpolnijo poseben obrazec in z njim ocenijo nastalo škodo ter ga oddajo občinskemu referentu za kmetijstvo. 
Upajo, da bodo lahko z državno pomočjo vsaj delno ublažili posledice škode.

Boris ŠuligojBudne oči fotografskih mojstrov

Gornja Radgona - Vztrajni vinogradniki postavljajo na laž državne birokrate. 
Takšen je lahko kratek povzetek včerajšnjega posveta na temo »Bogastvo sort vinske trte v Sloveniji - prednost ali slabost?«, ki ga je v sklopu kmetijsko živilskega sejma v Gornji Radgoni pripravila skupina specialistov za vinogradništvo in vinarstvo pri kmetijski svetovalni službi. 
Specialisti, ki jim na posvet ni uspelo privabiti nikogar od tistih, ki so po njihovem odgovorni za neustrezen pravilnik o izboru sort, so s kopico podatkov dokazovali, da je zdaj veljavni sortni izbor, sestavljen leta 1987, neživljenjski in bolj kot kakovost vzpodbuja količinsko pridelavo vina, poleg tega pa iz nerazumljivih razlogov diskriminira nekatere vinorodne okoliše. 
Spori v zvezi z nedovoljenimi, dovoljenimi in priporočenimi sortami trte se pojavljajo predvsem v vinorodnih deželah Podravje in Posavje. 
V obeh deželah je zasajenih kakšnih 29 milijonov trt, večji del - 21 milijonov - v deželi Podravje. 
V deželi Podravje je dovoljenih in priporočenih sort vinske trte 23, v deželi Posavje pa 22, vendar so včeraj navedli nekaj predlogov za spremembe. 
Strokovnjakom se namreč ne zdi smiselna delitev na priporočene in dovoljene sorte, saj je kakovost pridelka odvisna predvsem od lege in dela vinogradnika in ne toliko od sorte, poleg tega pa strokovnjaki nasprotujejo nekaterim prepovedim sajenja določenih sort v določenih vinorodnih okoliših. 
S podatki so namreč dokazali, da se kljub uradni, administrativni (in po njihovem prepričanju nestrokovni in neživljenjski) prepovedi prepovedane sorte pojavljajo, da vina prepovedanih sort na nekaterih lokalnih ocenjevanjih celo prevladujejo po številu ocenjenih vzorcev in da pogosto dobivajo zelo visoke ocene. 
Tako je na primer sivi pinot Martina Amona letos postal celo prvak sorte na ocenjevanju slovenskih vin v okviru kmetijsko živilskega sejma v Gornji Radgoni, čeprav to vino prihaja iz Šmarsko - virštanjskega vinorodnega okoliša, v katerem ta sorta ni nedovoljena.

»Pa se sliš« v Kataloniji

