Naključje je hotelo, da smo tudi v Sloveniji relativno hitro spoznali popolnoma nov šport, imenovan speed ball ali, kakor ga imenujejo nekateri, hitra žoga.

V Sloveniji smo pred štirimi leti spoznali avstrijsko speed ball reprezentanco. 
Prijateljema Robiju in Gregu se je igra zdela zanimiva, zato sta pričela pridno trenirati; skupaj z Avstrijci pa sta nato odpotovala na 9. svetovno prvenstvo v Pariz. 
Dosegla sta nepričakovano peto mesto, kar je bil zanju, bolj kot ne pionirja v speed ballu, izjemen uspeh. 
Seveda se o tem ni nikjer pisalo, saj sta nastopala popolnoma neuradno.

V posameznih disciplinah igra vsak igralec na svoji polovici igrišča, ki je razpolovljeno z nevtralno cono. 
Točka je dosežena, ko se žoga zavrti dvakrat prosto okoli palice in je nasprotnik ne vrne. 
Pri dvojicah so pravila enaka, le da tekmujeta dva para ali mešani dvojici. 
Igralca morata izmenično vračati žogo, prav tako tudi servirati.

