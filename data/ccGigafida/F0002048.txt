Ne, to tedaj politično ni imelo nobene možnosti, res pa je, da si je Stane Kavčič privoščil obisk Bavarske, kjer so se pogovarjali tudi o takih stvareh. 
V tistih časih se je Slovenija lahko statistično primerjala samo z drugimi republikami in jasno je bilo, da smo bili vselej na vrhu. 
To je porajalo samozadovoljstvo, v resnici pa je bila stvar povsem drugačna: na začetku druge svetovne vojne smo bili po družbenem proizvodu na ravni Avstrije in Furlanije, potem pa smo začeli zaostajati; absolutno smo napredovali, sorazmerno pa zaostajali. 
Zato sem v parlamentu začel navajati primerjave ne z drugimi republikami, ampak z zahodnimi sosedami, čeprav je bilo to krivoversko. 
Ampak Joža Vilfan je bil pameten mož in je to dopuščal; imel sem celo nekakšen pano, po katerem sem risal grafikone. 
Recimo o inflaciji, ki je bila tedaj tabu; dobra polovica poslancev sploh ni vedelo, kaj je to.

Kako je partija gledala na liberalno strujo v politiki, izobraževanju, znanosti, gospodarstvu? 
Se je akcija 25 poslancev primerila naključno ali se je konflikt pripravljal že dalj časa?

Počasi se je kuhalo. 
Tisti del partije, ki je bil že tedaj mladinsko naravnan, je pozdravljal naše zamisli. 
Nobenih težav nismo imeli denimo z Draganom v centralnem komiteju; bil je napreden mož. 
Podobno je bilo s Kropuškom v sindikatih, Kresetom v gospodarski zbornici ali Goslarjem v parlamentu. 
Bili so komunisti, vendar napredni, demokratično usmerjeni, spogledovali so se z liberalnimi koncepti. 
Vsi so se, recimo, strinjali z razlago pojma inflacije, nihče ni protestiral. 
Jaz sem na tabli dokazoval, kam to pelje, na jugu države pa toliko da niso rekli, da je inflacija božji žegen.

Vi ste ostal v Lesnini.

Moram takoj povedati: tista sestava je bila že vnaprej določena za trdo jedro. 
Kardelja smo uvrstili na seznam kot prvega, ker smo menili, da so ga kadroviki v Sloveniji načrtno prezrli. 
Z njim se je tiste čase dogajalo vse mogoče. 
Enkrat je bil v milosti, potem v nemilosti. 
Z njim osebno sploh nismo navezali stika; komuniciral sem prek njegovega osebnega tajnika Jožeta Packa. 
Rekel je: Kardelj gleda na vašo pobudo s simpatijami, vendar predloga gotovo ne bo sprejel. 
To smo tudi sami vedeli, zato sem imel pripravljeno Beštrovo, Bajta itd.

Leta 1988 smo začeli projekt Radovljica - Linhartovo mesto. 
Z intenzivnim investiranjem v mestno tkivo (obnova historičnega jedra, Linhartov spomenik, obnova knjižnice, dvorana, izgradnja srednjih šol, obnova bazena) in spremljajočim kulturnim ciklom (festival, Radovljiški zborniki, razvoj mestnih ustanov) se je vzpostavila urbana dominanta, ki z razvojem somestja Lesc-Radovljice uveljavlja svoje regionalne funkcije.

Prostor kulture in kultura prostora

Posledica človekovega intenzivnega delovanja je imenitno evropsko oblikovano okolje. 
Sir Humphry Davy, angleški znanstvenik, popotnik po Kranjskem je leta 1818 zapisal v popotni dnevnik, da je s poštne ceste med Jesenicami in Radovljico užil ene najlepših prizorov v življenju, ravan okoli Radovljice pa se mu je zdela kakor park angleškega velikaša.

Osnovne intervencije, ki so potrebne, so na eni strani ohranitev kmetijskih površin pred zaraščanjem, na drugi strani pa pred pozidavo, ki bi kastrirala dediščinski red. 
Npr. v Lescah to pomeni opustitev intenzivne blokovne gradnje na vrhnji deželni ravnini - individualna stanovanjska gradnja se premakne na nižje savske terase. 
Da bi vzpostavili učinkovite rede varovanja, naj nastanejo tudi na lokalni ravni ustrezno zavarovana krajinska območja (npr. državnemu regijskemu krajinskemu parku, ki zajema Karavanke in Kamniške Alpe, lahko v Radovljiški občini pritaknemo še povodje Peračice, katerega krajinske kvalitete so izpostavili domačini v uporu proti predlagani lokaciji smetišča na tem območju).

Tako kot navajamo Brezje in Avsenike z vso pripadajočo jim tradicijo, ki je oprijemljiva možnost za načrtovanje prihodnosti, v kateri lahko mitološko sodeluje pri oblikovanju krajine, tako bi lahko našteli še več krajev, kjer izročilo lahko sodeluje s prihodnostjo, kjer lahko povežemo mitološko in politično/razvojno (npr. Kropa, Kamna Gorica, Podvin...).

