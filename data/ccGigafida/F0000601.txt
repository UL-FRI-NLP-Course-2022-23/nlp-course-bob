Damijan Slabe

Moskva - Odzivi ruskega vodstva na Natove zračne napade so bili po pričakovanju ostre. 
Predsednik Boris Jelcin je dejal, da sta ameriška diplomacija in predsednik Bill Clinton naredila hudo napako in bosta morala zanjo odgovarjati. 
Dodal je, da ima Rusija pripravljene hude protiukrepe, a jih za zdaj še ne bo začela izvajati. 
Premier Jevgenij Primakov pa je dejal, da se lahko odnosi med Washingtonom in Moskvo zaradi vojaške akcije zahodnih zaveznikov proti Jugoslaviji spustijo na raven iz hladne vojne. 
Zunanji minister Igor Ivanov je dejal, da si Rusija pridržuje pravico pomagati Beogradu, če se bodo Natovi napadi na ZRJ nadaljevali, ni pa pojasnil v kakšni obliki. 
Anatolij Kvašnin, šef ruskega generalštaba, je podal dramatičen podatek, da je bilo v Natovih napadih na ZRJ 70 mrtvih, od tega 50 civilistov, medtem ko je obrambni minister Igor Sergejev zatrjeval, da Nato pripravlja tudi poseg kopenskih sil na Kosovu, ki bi štele kar 22 tisoč mož.

Agencije

Ameriški predsednik Bill Clinton se je včeraj dopoldne spet sestal s razširjeno sestavo sveta za nacionalno varnost. 
Poleg pregleda poteka akcije je bila pozornost administracije ZDA usmerjena v Moskvo; Jelcin je namreč zagrozil z aktiviranjem ruskega vojaškega stroja za zaščito ruskih nacionalnih interesov in v sredo zvečer je to na izredni seji varnostnega sveta ponovil ruski veleposlanik pri OZN Sergej Lavrov. 
Na kasnejši tiskovni konferenci je Clinton izrazil zadovoljstvo, ker med Natovimi vojaki ni bilo žrtev, in še enkrat opozoril, da se je Nato odločil za napad v preprečitev humanitarne katastrofe. 
Prav tako je spet dejal, da je Nato dal Miloševiću na izbiro dvoje: ali izbere pot miru ali pa bo omejil njegovo sposobnost vojevanja. 
Na vprašanje, kakšna je Natova izhodna strategija, je ameriški predsednik zelo dvoumno odgovoril, da je znana že od samega začetka: ko bo misija izpolnjena. 
Z nasmeškom je sicer odgovoril, da Milošević zelo dobro ve, kaj mora narediti za končanje napadov.

Podrobneje o kosovski krizi na 4. in 5. strani.

Včeraj v DZ:

