Bluetooth

Podjetje Špica International nosi veteransko »zastavo« v Hannovru. 
Tudi letos so predstavili svoj sistem za nadzor časa, prisotnosti in dostopa, dodali pa so še novost, programsko opremo za čimvečjo izkoriščenost ročnih terminalov. 
Predstavniki tega podjetja so nam povedali, da so s prvimi dnevi sejma zadovoljni, hkrati pa pričakujejo, tako kot tudi vsa druga podjetja, več obiskovalcev v prihodnjih dneh.

Kot gosta na razstavnem prostoru večjih tujih podjetji sta letos sodelovali dve slovenski podjetji. 
Podjetje KMP PrintTehnik je gostovalo pri podjetju z enakim imenom, skupaj pa so predstavljali izdelke oziroma potrošni material za različne naprave, namenjene izpisovanju na papir. 
Pri podjetju IBM Deutschland pa je sodelovalo podjetje Mikropis s svojo programsko opremo za vodenje proizvodnje.

Palm Computing, ki (ponovno) postaja samostojno podjetje, je množico obiskovalcev privabil z razširjeno različico palma Vx, še večje pozornosti pa je bil deležen prvi barvni palm, »oblečen« v ohišje palma III in označen kot palm IIIc. 
Nov zaslon in prozorno ohišje naj bi modelu palm IIIe našlo pot med mlade kupce, ki jih bo bržkone najbolj zanimala ponudba dodatkov, tudi strojnih. 
Med najbolj zanimivimi omenimo Kodakov digitalni fotoaparat, ki se samo pritrdi na palma III, prihodnji razvoj pa nakazuje dodatek bluetooth.

