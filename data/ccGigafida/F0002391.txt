S hodnika pohitiš v stanovanje in zapreš vrata. 
Iz kopalnice prijeten šumot vode iz prhe in njen pridušen hehet.

Sedimo v lokalu, skritem v preddverju velikega hotela. 
Predstavi svojega spremljevalca: častnik francoske vojske, njegovo delovno mesto Sarajevo, njegov začasen dom Maribor, njegova začasna ženska ona, njegov začasni avto mercedesov džip na parkirišču med hotelom in banko. 
Vojak je že od svojega osemnajstega leta, ona ni sobarica v hotelu. 
Skupaj prebivata dve leti. 
V hotelski sobi. 
Mogoče je že zanosila. 
Mogoče se ne ljubita več. 
Mogoče bo on zapustil svojo ženo in dva odrasla otroka. 
Mogoče ostane v Mariboru. 
Mogoče dobi slovensko državljanstvo. 
Francija je dolgočasna, Maribor je neverjeten, nazdravi z belim polsuhim vinom, ki ga toči iz zelene steklenice. 
Vino je odličnega okusa. 
Popije velike količine. 
In kadi. 
Govori hrvaško s sarajevskim naglasom, včasih so njegovi samoglasniki široki kot govorica beograjskega intelektualca. 
Premišlja, kam se spušča, kako globoko gre, kakšna je njuna zveza? 
Njen glas boža, je barvno omelce za prah. 
Ker je lepa, vsi buljijo vanjo. 
Ker je mlada, jo zalezujejo. 
In ker govori fragmentarno, je smešna. 
Predlani je končala hotelirsko v Dubrovniku, govori francosko in italijansko. 
Ne ve, kaj je fragmentarna govorica, reče, ves čas naju posluša in uživa, reče. 
Počasi kadi. 
In globoko inhalira. 
Potem pa pazljivo puha dim skoz nosnice in nazadnje skoz na pol priprta usta. 
Ko se pojavi na ustnicah, je dim rdeč, ko se izgubi pod stropom in za najinima glavama, je temno moder, ne vem, mogoče siv. 
(Opis podobe: dim je kot oblak, valovi v prostoru, njegovi robovi so geometrični pojmi, vezani na problem fizične stalnosti, čim debelejši je sloj dima, tem počasnejše je potovanje v prostoru, teža ni absolutno stalna, prepih dim prepolovi, pomešan z vlažnim zrakom spremeni agregatno stanje.) 
Zvečer se odpelje, reče, opravek ima v Sarajevu, prihaja nov kontingent vojakov, pridejo Poljaki, odidejo Nizozemci, neumno so se vedli, razume jih, Nizozemska nima klasične vojaške zgodovine: ponoči streljajo na svojo tesnobo, podnevi ne spoštujejo ukazov, ves čas pa buljijo v prazno. 
Med njimi ni žensk. 
Poljaki pripeljejo desetino častnic. 
Poljska vojska je pripravljena trpeti, molijo celo pred improviziranim lesenim straniščem, razlaga. 
(Opis podobe: poljski vojvoda Mieszki - Boleslav I. Hrabri je spal z orožjem in križem. 
In kdor spi oborožen in z vero pod rjuho, je nekompromisen osvajalec in neustrašen vojak prve bojne linije. 
Boleslav I. je namesto dopoldanske malice pojedel Lužice in Kijev, za kosilo pa še Češko in Moravsko.) 
Ne bo ga pustila nazaj, se nasmehne, ni ljubosumna, želi, da ostane pri njej. 
Njen zaščitni znak je, še več kot to, njeno življenje je. 
Ljubi ga kot nobena druga. 
Ljubezen ni takšna, kot si predstavlja. 
On pa se ji smeji, ljubezen me je že enkrat kaznovala z zakonom, in biologi pravijo, da so v telesu molekule, ki razpadejo in povzročijo stanje, ki mu psihologi rečejo čustvo. 
V živalih in rastlinah so podobne molekule. 
S Francozom se v smeh smejiva in natakar prinese novo steklenico vina. 
Pijemo kot žolne. 
Pijan ne bo vozil. 
Ima zanesljivega šoferja. 
Zgoraj počiva. 
Mogoče se brije. 
Do letališča se bo treznil. 
Ne bosta več skupaj? vprašam. 
Odkimata: nocoj ne, bila sta pred dvema urama, vrela skoz zaprte oči, gorela v slikah najlepših sanj, tlela kot divja žerjavica v plavžu.

Zapuščam Lent, srečam nekoga iz Narodnega doma. 
O, serbus! 
Svetel balonar nosi v času Borštnikovega - in tudi pozimi - na ovratniku črna mastna umazanija. 
Ulica Ob jarku je najbolj mestna, meščanom pisana na kožo, na vogalu hiše, zgrajene v slogu preproste secesije, sedim z Glorijo. 
Kopneč ob njej. 
Zaljubljen v njen sneg in med. 
Tam je bilo javno kopališče, reče in stegne roko proti široki cesti, kopališče brez vrat, brez stenskih slik, brez vroče vode, brez barvnih falusov, tam so sedele judovske gospodične in si prale jezike s sodo bikarbono. 
Neumnosti govori, takih javnih kopališč v mestu ni bilo, mesto je cvetelo od sonca na Teznem, od varilcev, ki so proizvajali žarke vseh vrst in dolžin. 
O, moj Magdalenski park! 
Kako si lep, plah kot slab stih, mehkužen kot dojenček, živahen kot jutro na morju. 
Zakaj diši po ribah? 
In koliko slikarjev je tu! 
In koliko motorjev! 
In dimnikov! 
In študentov! 
Vojna dolgih las. 
V snu bedim, iz semen bel zanič tok. 
Tlačim moro, kot košaški mesar, ki tlači tanek kos svinjskega mesa v svojo novo denarnico. 
Zjutraj je še vedno Evropa. 
Nadišavljena je in vase zazrta. 
Prijateljica izgine kot kafra, s takim tipom se ne bo poljubljala. 
Spet mislim na svoj znoj. 
O, moj Magdalenski park!

Želela sta jo prepričati, da rokomet ni za njo. 
Navduševala sta jo nad biatlonom. 
Svež zrak, mraz, puška, vzponi in spusti, nikoli z avtom, vedno tek in hitra hoja, sta ji govorila. 
A zaman. 
Kakšno korist bi imela od tega, če bi obveljala njuna želja? 
Bi uspela? 
Bi bila tako dobra, kot so vse njene sovrstnice?

»Kdo je klical?«

»Nehaj, nehaj! 
Moja punčka ...«

Zdrznila sem se, ko sem ga po mnogih letih spet zagledala. 
Stal je sredi trga blizu Knightbridgea - med golobi in v rokah držal transparent, na katerem je pisalo FURES CLAMOREM METUUNT. 
Potem je spet izginil za nekaj časa in včeraj se je vnovič pojavil. 
Takoj sem opazila odrgnine in podplutbe pod njegovimi očmi in na čelu. 
Kregate se s kruhom! mu rečem, takole postopanje in takle protest je megla! 
On pa nazaj, o, lepo, niste me pozabili, gospa Ebrimley? 
Ne, nisem, kaj vam je? 
Zakaj ste na cesti? 
Razcapan kot klošar! 
In še bolj star ste videti v tej golobji zalegi. 
Gospa učiteljica, ne bom vam naglas odgovoril, reče, stopite k meni, nekaj vam šepnem na uho. 
Približala sem se mu. 
Trdo me je prijel za roko, me stisnil k sebi in pihal v uho, lopovi se bojijo hrupa, zato nisem hrupen, s hrupom je tako kot z ideali, nihče jih več ne upošteva, zanje se ne splača ne umirati ne živeti, zato jaz pišem in kažem in ko bo napočil čas, bom streljal, povedal vam bom, kdaj, nočem vas raniti, mogoče hrup spet postane pomemben in simboličen! 
Ja? se začudim in se skušam rešiti njegovega prijema. 
Ko naju ljudje niso več pozorno opazovali, sem se prisiljeno nasmehnila, naj nadaljuje, kaj se mu je zgodilo? rečem. 
Do konca je bil zvest Inštitutu, do konca je igral vlogo dvojnega agenta, do konca je verjel v posameznikovo svobodo, mislil je, da bo Anglija rešila svet pred grdobijami. 
A se je očitno zmotil. 
Ko je inštitutu predlagal, da je napočil trenutek samoukinitve in da izstopa iz tega primitivnega cirkusa, v katerem življenje ne pomeni čisto nič, so mu naložili hudo kazen. 
Samomor! 
Ljuba gospa Ebrimley, zahlipa in me privije k sebi, da komaj diham. 
In kaj ste delali v Inštitutu? 
Vohunil, zalezoval, ubijal, trpinčil, potoval, nastavljal pasti, ponarejal dokumente in zemljevide, pletel vohunsko mrežo, novačil mlade ljudi, pretepal nedolžne in brisal meje tega sveta. 
In nisem jih izbrisal, gospa učiteljica, pihne vame svojo sapo. 
Ubil je pet ljudi, zažgal nekaj hiš in avtov, na Vzhodu je razbijal v muzejih novejše zgodovine. 
In vse to je počel v prepričanju, da Evropa ne bo skočila v novo vojno. 
Njegovi predhodniki so ustavili nacizem in pospešili padec berlinskega zidu, vse drugo so zamočili. 
Vse drugo? se začudim. 
Ja, hladno vojno, na primer, odgovori, pa Alda Mora, pa Palestince, Rusijo in Romunijo in Kubo in Čile in poplave in potrese in ... 
Vse, čisto vse, razumete, vpije, vse in ves svet! 
Krivi smo, ker je brezveze umrlo toliko ljudi! 
Meni akademiku in profesorju orientalskih jezikov - so v naročju umirali nedolžni ljudje! 
Njegov železni objem popusti. 
Sedem na klop in ga gledam. 
Poskakuje pred mano, joče, roke vije proti nebu, videti je kot klovn. 
Transparent pade po tleh. 
Papir preluknjajo kamni. 
FURES CLAMOREM METUUNT se spremni v RES MOREM. 
Sklonim pogled. 
Z dlanmi si pokrijem obraz. 
Odjekne strel. 
Kot piš, kot oster veter je slišati pok. 
Mimo mene nekaj zdrsne. 
Čutim, da gre mimo mene počasen predmet, dozdeva se mi, da je priletel iz ene od hiš na Knightbridgeu. 
Pogledam navzgor. 
Pogledam Emanuela. 
Smehlja se, dlani pritiska na prsi. 
Med prsti brizga kri. 
In potem pade kot pokošen. 
Stečem k njemu, se sklonim, ljubi človek, kaj je, kaj je! ponovim. 
Nasmehne se, hrup se je začel, hrup v cirkusu, hrope. 
Na pomoč, zakričim, pokličite reševalce, reševalce, prosim, za Emanuela, prosim, tako bister mož je, prosim, prosim ...

Kemična čistilnica je bila zunaj mestnega središča. 
Odprta je bila med osmo in trinajsto in med štirinajsto in osemnajsto. 
Skoraj vsak mesec sta se srečala: gledala, prezirala in poslavljala.

Kemična čistilnica je zaničevanja vreden prostor. 
Njen bivši jo obiskuje pogosto. 
Njuna srečanja so nekaj posebnega. 
Pozdravita se sicer ne, a ko se razideta, se pred pultom dolgo poljubljata.

Drvim po avtocesti in ves čas mislim nanjo. 
Dlan položim na prenosni telefon, ki z zaslonom mežika na sovoznikovem sedežu. 
Naj jo pokličem in ji povem, da se mi meša od nje? 
Zmanjšam hitrost in zapeljem z avtoceste. 
Če bom vozil po bližnjici, bom čez dvajset minut pri njej, če grem najprej v kamnoseško delavnico po okenske police, pred poldnevom ne bom pri njej. 
Že dolgo časa nisem vozil po bližnjici, ki pelje čez železnico. 
Kdo ve, kakšna cesta je na drugi strani tirov, ob deževju je bila cesta neprevozna. 
Zavijem. 
Odločim se za krajšo pot: pričakuje me, skuhala bo čaj, na drobno pecivo bo natrosila suh sladkor v prahu in me brez besed gledala. 
In naposled bo rekla, da imam srečo, ker jo poznam, da imam lepe roke, da sem posebnež, da sem njena napaka, da ji še nikoli nisem rekel nič ljubeznivega in lepega in da ne bo več spala z mano. 
Ne vem, zakaj ji nikoli ne rečem, rad te imam, lepa si in nikoli ji še nisem rekel, dišiš kot roža. 
Običajno ji rečem, da je prijazna, da je preveč prijazna do mene in da si zaradi mene nalaga preveč dela. 
Preveč dela? 
Ja, kar naprej mi svetuje, že nekaj let brezplačno reklamira moje podjetje, k meni pošilja ljudi, ki potem naročajo storitve, in telefonira mi kot obsedena, piše telefonska sporočila in me vabi na čaj. 
Jaz pa ... 
Peljem se po makadamski cesti, za avtom oblak prahu, sonce žge skoz vetrobransko šipo, vključim klimo in zmanjšam hitrost. 
Cesta se vzpne. 
Bližam se železniškemu prehodu, ki nima zapornic niti signalnih rdečih luči. 
Nevaren prelaz. 
Vlaki na tem predelu proge vozijo z veliko hitrostjo, čez dobra dva kilometra vožnjo upočasnijo, približajo se železniški postaji. 
Avto skoraj ustavim. 
Prah se poleže. 
Slišim vlak, ki se oddaljuje. 
Če me občutek ne vara, pelje proti železniški postaji, pripeljal je z desne. 
Prestavim v prvo in avto počasi zleze čez prvi par železniških tirov. 
Ceste na drugi strani ne vidim, vzpon na prehod je strm, zato pred sabo vidim nebo, krošnje dreves in Andrejev križ. 
Spet ustavim. 
Na nobeni strani ni vlaka. 
Počasi zapeljem čez tire. 
Na drugi strani tirov se cesta spusti navzdol. 
Presenečen sem: ceste ni več, obstaja le približno pet metrov slabega kolovoza. 
Avta tu ne morem obrniti in ko pogledam nazaj opazim, da avto ne stoji pravokotno na tire. 
Odprem vrata, izstopim in pregledam teren, na katerem stoji avto. 
Nazaj moram. 
Druge poti ni. 
Cesto je odneslo deževje ali pa so jo preprosto preorali. 
Sedem, prestavim v vzvratno, dodam malo plina in počasi spustim sklopko. 
Avto se premakne. 
Pogledam v vzvratno ogledalo, iščem cesto na drugi strani, volan premaknem v levo in v hrbtu začutim udarec. 
Prenesel se je iz podvozja, ki je nasedlo na tiru. 
Planem iz avta. 
Sprednje levo kolo lebdi. 
Pod njega postavim nekaj kamnov. 
Vržem se na sedež, prestavim in nogo z vso močjo pritisnem na plin, avto poskoči. 
In se ustavi. 
Zazdi se mi, da se sprednji kolesi vrtita v prazno. 
Avto ugasne. 
Obrnem ključ. 
Motor je nem. Le zvok: prasket vžigalice. 
Poletim ven. 
Odprem pokrov, pogledam svečke, dotaknem se kontaktov na akumulatorju. 
Planem v avto. 
Obrnem ključ. 
Nič. 
Motor tiho hrzne. 
Konec je, rečem, zdaj si moram rešiti kožo. 
In razmišljam: če je vlak malo prej vozil proti levi, bo zdaj prispel od tam in vozil proti desni. 
Avto lahko rešim. 
Ampak ustaviti moram vlak, ki bo pripeljal s postaje. 
Ker je prehod na ovinku, ga strojevodja ne bo pravočasno opazil. 
Naproti bom tekel, pomislim. 
Še prej pa suknjič! z njim stečem v nasprotno smer in ga položim k tirom. 
To je znak, da je nekaj na progi, se spomnim kretničarja in njegove pripovedi, kako si je pozimi rešil življenje. 
Slečem temen lahen suknjič in tečem petdeset metrov, ga položim k tirom in se vrnem. 
V avtu vključim oranžne utripajoče luči in tečem v smer, od koder bo pripeljal vlak. 
Topotam po kamnih. 
Hrup, ki ga povzročam, ne preglasi tišine v meni. 
Zdi se mi, da je noč, da vse okrog mene spi, slišim, kako se premikajo kazalci na ročni uri. 
In slišim brnenje, ki ga povzročajo vlaki. 
Kot da bi brneli črički v mojem ušesu. 
Še je noč, se mi zdi, še poslušam nočne reči. 
Zaprem oči. 
Ustavim se. 
Od daleč prihaja značilen zvok: enakomerno preskakovanje koles po železniških tirih. 
Kot topot tekmovalnih konjev. 
Noč se spremeni v dan. 
Stečem vlaku naproti in ko zagledam lokomotivo, se ustavim. 
Maham, skačem, tulim. 
Videti me morajo! 
Vlak zapelje mimo mene. 
Solze me napolnijo do konca, zlijejo se skoz oči. 
Ko jih obrišem, vlak ustavi. 
Izstopi debel železničar, na modri službeni srajci so ogromni mokri fleki. 
Kaj je? pozdravi. 
Avto, vidite, ne gre naprej niti nazaj, vse je crknilo, odgovorim, spravimo ga na cesto, prosim! 
Sama se bova posrala, reče, dvigne kapo in pomaha proti vagonom. 
Iz prvega stopita sprevodnik in potnik. 
Na ostalih se odpirajo okna, na njih so radovedni obrazi. 
Nekdo izstopi iz zadnjega vagona. 
Visok moški v črni oprijeti majici. 
Za njim ženska. 
In zazdi se mi, da je podobna moji ženi. 
Počaka jo. 
Prime okrog pasu in jo poljubi. 
Sprevodnik me pogleda, potem povleče za roko, kako ste vedeli, s katere strani bomo pripeljali. 
Pač vem, rečem, še marsikaj drugega vem. 
Aja, dvigne glas sprevodnik, na primer? 
Da bomo tale avto premaknili, zinem in izključim utripajoče luči. 
Kaj ste delali na tirih? je radoveden sloki potnik. 
Nič, tu čez je bližnjica za ... 
Za kam? vpraša potnik. 
Za kamnoseško delavnico, odgovorim, tamle čez je, po okenske police sem nameraval. 
Aja, stisne glas debeluh v modri srajci, po police. 
Strojevodja? vprašam. 
Odkima. 
Vlakovni odpravnik, reče čez čas, tule primimo, ukaže, in dvignimo na ho-ruk. 
Ko se k avtu priziblje še zagoreli silak v črni majici in z gostimi črnimi lasmi, avto dvignemo s tirov in ga postavimo na cesto. 
Vstopim, pritisnem na sklopko in avto potisnejo na drugo stran tirov. 
Globoko zajamem zrak, na stežaj odprem vrata in se jim zahvalim, oprostite, še rečem in skomignem z rameni. 
Če vas prijavim, bo vožnja čez tire draga, zine vlakovni odpravnik. 
A me boste? 
Ne vem, se zasmeji, skoči na stopnico in dvigne roko. 
Vlak se premakne. 
Na oknih neznani, a neznansko radovedni obrazi. 
Tip s črno majico pomaha z zagorelo roko. 
Zelo počasi maha. 
Dozdeva se mi, da z dlani pošilja poljube. 
Zamahnem z roko proti njemu. 
Ko vlak odpelje, na drugi strani železniškega nasipa opazim žensko, ki sem jo maloprej videl. 
Planem iz avta, stečem za njo. 
Potem se ustavim. 
Ne morem verjeti. 
Moja žena! 
Ona se je lepila na tipa v črni majici? me spreleti. 
Sedem na progo in jo pokličem. 
Pogleda me. 
Ne vem, zdi se mi, da je presenečena nad glasom, ne vem, zdi se mi, da ni taka kot jo poznam, ne vem, če je sploh ona. 
Približa se mi. 
Spet noriš, tiho reče in se dotakne mojih las, avto sem videla, zakaj si spet tak ... 
Spet, ji odvrnem, kaj boš zdaj rekla? 
Ne vem, odgovori in prisede. 
Kdo je tip? vprašam. 
Sošolec, reče. 
Iz vrtca, kaj, zinem. 
Zakaj nisi poklical? 
Koga? 
Tebe? 
Ne bi se mogla pogovarjat z mano, polna usta si imela ... 
Koga? 
Mehanika, me ustavi, pomagal bi. 
Nisem imel časa, odgovorim. 
Zdaj ga pokliči, če pride pravočasno, še ujamem letalo. 
Vstanem in jo pogledam. 
Ne ozre se, strmi v kamenje, s prstom se igra s travo, ki sili izpod tira. 
A še vedno misliš, da boš odpotovala? rečem. 
Prikima. 
Pokliči, prosim, nikoli več ne bom imela take priložnosti. 
S tistim tipom hodiš? 
Ne, odgovori, prijatelja sva, sošolca, matematiko študira, poznaš ga. 
Ne poznam ga, vzrojim, mlajši je od tebe, lažeš! 
Vstani! 
Daj mir, zamahne z roko proti meni, pokliči mehanika, slišiš! 
Pocukam jo za lase. 
Zadržujem jezo. 
Misli me begajo. 
Zoprno mi je kot še nikoli. 
Pod pazduhami je potok znoja. 
Tresem se. 
Vržem kamen proti avtu. 
Dvigam roke. 
Spotaknem se na kamenju. 
S sedeža vzamem prenosni telefon in ji ga pomolim, pokliči, povej, kje sva in kaj se je zgodilo. 
Ne vem, kaj se je zgodilo, odvrne, poklicala bom, a govori ti, reče in me poškropi s pogledom. 
In ne zavlačuj! 
Mehaniku razlagam: avto je crknil, na železniški progi, skoz mesto moraš, potem na avtocesto in proti kamnoseku, poznaš ga, točno, pri Edvardu Eferlu, čez progo moraš, razumeš! 
Čakam. 
Zazvoni telefon. 
Na zaslonu se izpiše žensko ime. 
Prekinem. 
Kdo je? je radovedna. 
Iz službe me kličejo, odgovorim. 
Na dopustu si, reče. 
Vsi tega ne vedo, odgovorim. 
Kako si mogla, rečem, prizadet sem, nikoli v življenju ne bi pomislil na drugo žensko, ti pa trenutek mine in že si v objemu drugega. 
Nisem, zavpije, srečala sem sošolca, razumeš, po dolgem času. 
Nehaj s tem sošolcem, od poroke do zdaj sem ti zvest. 
Kot psiček tekam za tabo, vsak četrtek posesam hišo, kosim trato, urejam vrt in živo mejo, ti pa lahko te je sram, kaj bo rekel sin, se sploh zavedaš, da najin zakon visi na nitki, da lahko ta trenutek odidem za vedno. 
Grozna ženska si, koval sem te v zvezde, neskončno ljubil, drugih žensk sploh nisem pogledal, noro te ljubim, ti pa greš s prvim tipom, ki ga srečaš. 
Hvala za vse. 
Slišim njeno zadržano hlipanje. 
Narobe sklepaš, reče in zajoka na glas, slučajno se je pripetilo, nikoli te ne bi zapustila. 
Lažeš! 
Pravkar si me. 
Vstani! 
Umakniva se, vlak slišim, rečem in ji pomolim roko. 
Z desne pridrvi tovorni vlak. 
Ko se oddalji, se pripelje mehanik. 
Strašno, na tirih si stal, nemogoče, meni se bi strgalo, daj, popusti ročico, dvignil bom pokrov, razlaga, vedel sem, reče in se nasmehne, vidiš, avto ima nad motorjem stikalo, ki prekine dotok bencina, aktivira se ob trčenju ali udarcih. 
Obrni ključ, ukaže in zamahe z roko. 
Avto zabrni, plačam mu in mehanik se odpelje. 
Njegov zadnji nasmešek in dvignjen sredinec na desnici povesta vse: ker ne pozna moje žene, misli, da sem z ljubico na črni furi. 
Pridi, jo povabim, greva po police. 
Počasi vstane, tako počasi, da bi medtem lahko prijateljem povedal zgodbo o pokvarjenem avtu na železniškem prelazu.

V našem mestu gradi mestno palačo in miniaturno gledališče - v palači bodo vse stene v obliki krokodila, gledališče pa bo podobno budističnim molilnim mlinčkom - bestialno se zabava, ne govori po naše, temveč v tujem jeziku razlaga, da išče drevo, posebno drevo, hlod nekega drevesa. 
In išče žago, kjer bo hlodovino hladnokrvno razrezal v deske. 
In riše zastavo, ki bo visela z neba. 
Pod milim nebom dela kot črnec, zvečer se v njem prebudi Norveška, zato je ponoči divja snežna žival. 
Le zvezde lahko odkrijejo njegovo pravo identiteto, ampak v zadnjem času tudi zvezde ne več. 
Odkar so izgubljene v vesolju, so nebogljene, človek nanje ne more več računati razen tujca, njemu so še naklonjene. 
Med hojo ves čas smešno poskakuje, skače v prazne prostore, da ne bi s svojimi težkimi, z norveškimi žeblji podkovanimi čevlji poškodoval kosti svojega obraza. 
In ko se tujec končno umiri, se prebudi iz svojih sanj in samota ga nagradi s pogledom v zvezde in te mu sporočajo: išči in našel boš les, išči in našel boš več kot les, išči in našel boš ogledalo, svojo žensko in kolo, s katerim se bosta odpeljala k zvezdam, ampak pazi na oči, pazi na svoje oko, le eno imaš, brez kosti je in če se zlomijo, očesa ne bodo mogli zaceliti, in pazi še na čas, ne prepusti ga svojim gubam! 
Tujec je v mestu pod vedutami dolgo časa živel dvojno življenje. 
Ko se je naučil jezika, ki ga govori mesto, je doživel novo spreobrnitev: dotik tujega jezika je bil zanj narobe svet, dotaknil se ga je jezik, ki ga ne bo nikoli razumel. 
Govorim, je rekel zvezdam. 
Odgovorile so mu, ne slišimo te. 
Počutim se kot mleko v naročju krave, je zavpil gor proti Mlečni cesti. 
To ni nič takega! je slišal odgovor s ceste. 
Podarite mi bicikel, podarite mi bicikel, gor grem! je tulil v noč. 
Zvezde so se mu smejale. 
(Mesto pod vedutami je mislilo, da se smejijo prostitutke in gostje v nočnem baru.)

NAMEN JE BIL DOBER

Pokrajina se spremeni, ko prevozim železniški prelaz na Pragerskem. 
Kot da prerežeš Bernardovo ne do konca poslikano platno: na levi strani cunje, na desni bahave barvne ploskve. 
Dravsko polje je klavrna ravnina, razmetana in umazana, ampak ne boste verjeli, bogata kot naftni mogotci. 
Če me ne bi povabil kolega z inštituta za mineralogijo in rudnine, se ne bi odpravil na pot, sploh pa ne v te blasfemične kraje. 
Dobro, sem rekel, podpisal boš potni nalog, dobil bom dvojno dnevnico in službenega terenca, stal bom na tvoji levi, ko boš odpiral mednarodni simpozij o najdbi pračloveka, s tabo bom hodil po tujini in vsak drugi teden boš dal dan dopusta. 
Ker je pristal, sem zdaj tu: tik pred gozdom, cesta se dobesedno zapiči v šumo iglavcev. 
Zavijem z glavne ceste na improvizirano parkirišče, odprem vsa vrata in zajamem svež zrak. 
Kako preprosto je dihanje. 
A vseeno me nabija radovednost: kdo še diha skoz moja pljuča, kdo spušča in dviga moje prsi? 
Nekdo drug. 
Ne vem. 
Sam že ne morem vsega tega: vdihniti, izdihniti, misliti, hoditi, gledati. 
Jezen sem, ta preprost vdih je boleč in še scat me tišči. 
Naj obrnem avto in nazaj? 
Nisem navajen ostrega zraka, spravljenega v krošnjah, nisem blizu tej popularni ekološki temi, spravlja me v bes. 
Mogoče sem zato ušel iz mesta. 
Tu ne bom dolgo vzdržal. 
Kolegu prinašam hrano in vodo, delovni kombinezon in baterije, prenosni kompjuter in baterijski polnilec, prinašam mu pozdrave od kolektiva in risalni pribor, da bo brez težav risal svoje najdbe: otožne fosile, razbito lobanjo paleolitskega človeka in polomljene kosti jamskega medveda. 
Avto je naložen do skrajnosti, opazujem ga od strani: zadaj se blatniki skoraj dotikajo pnevmatik. 
Zaslišim traktor, stopim nekaj korakov v gozd, prisluhnem, zaslišim glasbo, pomešano s hrumom traktorskega motorja, prisluhnem, tuintam skoz hrum slišim poke, kot da nekdo strelja z velikim velikonočnim možnarjem ali sodom za mleko. 
Votla in basovska eksplozija. 
Naj grem globlje v gozd? 
Naj ostanem, kjer sem? 
Prižgem cigareto in se približam avtomobilu. 
Na desni opazim pločevinke, na drevesu plapola bela plastična vrečka, nekomu za znamenje. 
Meni že ne, globlje v gozd moram, globlje po cesti in potem zaviti na desno. 
Tam je križpotje in v križpotju njegov službeni terenec. 
Od tam vodi gozdna pot proti zapuščenemu kamnolomu. 
Spet sem take volje, da bi se obrnil in odbrzel nazaj ali pa pritisnil na plin tja do starega Ptuja. 
V muzeju dela moja sošolka Erika: najina ljubezen je - potem ko mi je odprla svoj organ trajala eno leto. 
Pustila me je, ker sem ji rekel, punce z dežele dišite drugače kot punce iz mesta. 
Nekaj zelo ozkih e-jev in o-jev je padlo po meni in zapustila me je. 
In zdaj, tečnež kot sem, tuhtam in tehtam: naj se zapeljem do križpotja, naj grem k njej? 
Odločim se v trenutku: poiščem jo v muzeju in potem skupaj z njo h kolegu v kamnolom. 
Še danes. 
Moja življenjska tehtnica nikoli ni dobro uravnana: ne nagiba se k izvorom avtoritete niti izvorom užitka. 
Kolega bo to, upam, razumel, šepnem goli in razposajeni Eriki v topli postelji in si mislim, če je danes ne bodo odpeljali v Valdoltro na operacijo kolkov, je ne bodo nikoli.

VAROVANO STANOVANJE

Psst! 
Nekdo trka!

Engelc, a ti tudi slišiš trkanje? 
Če sem čisto odkrita, komaj čakam,da se z gospodom Erlačem odpeljem v Evropark.«

Zmenjen sem s temnolasko. 
V kvartetu igra violino. 
Z njenim pismom se odpravljam na zmenek. 
Oblečen sem za ven: tesne kavbojke, majica, pumini copati na golih nogah, na desni roki nosim uro, na mezincu prstan, verižica z obeskom, prsi so obrita, tudi stegna in roke so gladke, dlačic v nosu in ušesih pa tako in tako nimam, v zadnjih žepih imam denar in pismo, v roki mobilnik in cigarete, iz škatlice sem iztaknil štiri cigarete in noter potisnil vžigalnik in dozo žvečilnih. 
Na koncert me odpelje prijatelj in potihem računam, da ima ona avto in da se bova po koncertu vozila z njeno škatlo. 
Dober načrt imam, nocoj bo moj plen!

Zbudi me doktorjev glas. 
Nasmeh ujamem le za hip in spet utonem v sladek spanec. 
A me spet prebudijo. 
Tokrat medicinske sestre in strežnice, ki me premetavajo po postelji, me umivajo in preoblačijo. 
Obisk, obisk, se smejijo, samo da sem živ, slišim, a se lahko premikam? 
Ne, se nasmehnem, sem v bolnišnici? 
Prikimajo. 
Avto me je povozil, a so res bile one? 
Kdo? se razveselijo ženske. 
One s starim opel rekordom? 
Ritensko se umaknejo skoz vrata in kot bi trenil se na vratih pojavi zdravnik in še neki moški v ponošeni trenirki. 
Tip je strog: opel rekord? 
Ja, veselo odvrnem, zelo star avto, žarometi so me lovili, umikal sem se jim, a ne dovolj, ujeli so me, potem pa strahopetno pobegnili, avto je v temi neslo naravnost vame, v delcih, kot da bi bili rezervni deli na avtoodpadu, in delci so govorili slovensko, razumel sem jih, rečem, ljudje bi morali ujeti vsako kroglo, ki izleti iz cevi, in ustaviti vsak avto, vsako lokomotivo, ki drvi proti njim. 
A bi se to dalo? 
Žal ne, odgovori zdravnik, zavije z očmi, ampak vi ste očitno avto ustavili, živi ste. 
In korenjak! 
A kdo prihaja k meni? previdno vprašam. 
Neka punca, obsedena z branjem, vaše pismo bere, pravi, vsak drug dan pride, joče in bere. 
Vem, kdo je. 
Kdaj pride? 
Kmalu, odgovori zdravnik, ob tem času je tu. 
Tip s ponošeno trenirko odide brez pozdrava. 
Občutek imam, da je policaj. 
Koliko časa bom tu? 
Zdravnik se ozre na temperaturni list, ga dvigne do nosu in odide. 
Najbrž dolgo, pomislim.

PACIENT Z ZLATO SKLEDO

Zadnje igre ne morem končati. 
Žogice ne vidim več. 
Prikazuje se mi kot velika zlata skleda. 
Ko sem izgubil igro na svoj servis, je bilo tako in tako že vse odločeno. 
Hočem nadaljevati in častno izgubiti. 
Ne bosta več igrala, sliši od daleč, nasprotnikov glas je močan, tak basovski in sonoren, a bitja mojega srca ne preglasi. 
Bled je, zgrudil se bo, odpočije naj si malo, ga prepričuje na drugi strani mreže. 
Ne vidim ga, od daleč prihaja njegov glas, vidim le prekleto zlato skledo, za katero mislim, da je teniška žoga. 
Dobro, dobro, končala bova, revanša sledi, brez skrbi, se nasmehnem, moj smeh je mehak, komaj slišen, tenoren. 
Zdaj mora počivati, prinese vode, naj sede, mora sedeti, ponavlja. 
Slišim njegove korake, ki se oddaljujejo, potem zaslišim zvok: s klopi pade lopar na tla. 
Ne morem se skloniti. 
Tresem se. 
Bolečine še ni, najprej mi bo prijetno, potem slabo, nazadnje me bo zaskelelo v prsih. 
Poznam to. 
Bolečina bo neznosna. 
Rešiteljica je tableta. 
Poiščem svojo torbo, v stranskem žepu je zavitek tablet. 
Voda je tu, naj prime kozarec, zaslišim nasprotnikov glas. 
Grdo si me zmazal, rečem, tega ti ne oprostim. 
Ni vedel, da sem na tleh, a je kriva zgodnja ura? 
Ne, rečem, pri zadnjem servisu me je zgrabilo, se opravičujem, zdaj čakam na bolečino, počasi pride, vedno me preseneti. 
Kaj pa zdaj čutim? vpraša. 
Omotico, slabost, skoraj nič ne vidim, prikazuje se mi velika skleda. 
Grozno zgledaš, to je lahko huda bolezen, reče, kdaj bom pri sebi? 
Jutri, stari moj, jutri bova že igrala? 
Bova, odgovori nasprotnik, od smradu mi ni slabo? vpraša čez čas. 
Ne, odgovorim, zakaj? 
Smrdi po gnojnici in po gnilih jajcih, reče. 
Ne, ne, od tega mi ni slabo, sem navajen, tukaj vedno smrdi po čem slabem, se nasmehnem, tu ni mesto, tu kmetje vedno bolj zaudarjajo. 
Pogoltnem tableto, izpijem vodo in rečem, da sem zdaj silno dragocen človek, kot kak drag kamen. 
Briljant. 
Milijonska vsota. 
Zdravilo, ki odganja infarkt, je blazno drago, pol avta, da boš vedel. 
Toliko? se začudi in nadaljuje, a si sploh predstavljam, da sem predmet velike kupčije in manipulacije. 
Ne, odgovorim, nisem predmet, četudi sem danes grdo izgubil s tabo, nisem stvar, mogoče slepec. 
Slepec si, glasno zabasira, pa še kakšen! 
Zakaj taka lekcija, ponavadi so nasprotniki po zmagi prijazni ljudje. 
On ni prijazen, ni moj nasprotnik, zine. 
O, pa si, rečem, težek teniški nasprotnik si. 
Nekaj mi mora povedati, vztraja, pred tremi dnevi je igral s starejšim sinom svojega brata. 
Sin je doštudiral medicino, zadnji izpit, dve leti sekundarijata in ... 
Ampak to ni važno, nadaljuje, v pavzi mu je povedal, da zdravnica, pri kateri je imel fant vaje, dela zaslužkarske čudeže. 
Čudeže? se začudim, hudo sem radoveden, kakšne? 
Tvoje zdravilo je zelo drago, odgovori, pri njej je pet ali šest takšnih pacientov, a se mi že kaj sanja? 
Kolikokrat na leto dobim zdravilo? 
Vsak drugi mesec, premišljeno odgovorim, šestkrat na leto. 
Zakaj ga to zanima? 
Zdravnica na leto na tvoje ime izda osem ali celo deset receptov, reče. 
Če je zdravilo vredno tristo tisoč tolarjev, potem ženska skrije milijon. 
Skrije? se začudim, kam skrije, kaj skrije, kako? 
Vseh receptov ne vidim, basira, zame ne obstajajo, dviguje glas, zdravnica pozna farmacevtko, recepti romajo k njej, zdravila pa nekam drugam. 
Od tam prihaja keš, mogoče so zdravila tam cenejša, mogoče celo dražja. 
In folk plača. 
Če je v stiski, noro plača, če je v vojni, podcenjuje svoje zmožnosti in precenjuje svojo bolezen, a razumem igro? 
Malo že, odgovorim, ampak ta tvoja govoranca, ki nima resne podlage, se mi zdi, kot da bi jaz trdil, da ti nosiš naramnice in da si jih pred serviranjem vedno zategneš, ker bi ti sicer hlače padle z riti, podcenjuješ izdelovalca hlačnih naramnic in precenjuješ moč svojega servisa. 
A veš, da se že boljše počutim, lahko bi nadaljevala na igrišču, rečem. 
In še skleda mi je izginila izpred oči. 
Niti pod razno, reče nasprotnik, kaj mislim o tem, spet sili vame. 
O čem? se brezveze začudim. 
O zdravilih in zdravnici, reče. 
Nič. 
Če so zdravila v pravih rokah, ni nič narobe. 
To že, kaj pa zdravnica in farmacevtka in njuno grdo delo. 
Grdo delo? se spet začudim. 
Kraja! 
Stoprocentno nemoralno delo. 
Nemoralno? 
Na moj račun zdravi reveže, to je vrednota, mu zabrusim. 
Kakšne reveže, se nasmehne, res si slep. 
Vem, odgovorim, vidim zlato skledo, ki je v resnici ni, in čutim bolezen, ki je v resnici ne morem videti, vidiš, kakšen nerodnež sem. 
Nenadoma se mi zamegli pred očmi. 
Slabost je huda, bolečina pride, a izgine še preden se razvname njena moč. 
Tableto, daj mi jo, v torbi je, mogoče na klopi, zavpijem. 
Sežem po njej in jo položim pod jezik. 
Pomaga? 
Ne, odgovorim. 
Pokliče zdravnika? 
Ne, tulim. 
Bi vodo? 
Ne, nižam glas. 
To ni res, spet zabasira, v bolnico moraš, bled si in treseš se! 
Pusti bolnico, rečem, legel bom. 
In potem, ko bo legel, kaj bosta potem? 
Gledati se ne moreta, ker nič ne vidi, pogovarjati se ne more, ker je videti kot pošast, gre proč, reče. 
Počakaj, zavpijem, že prijemlje. 
A je to od srca? 
Prikimam. 
Že dolgo? 
Prikimam. 
Kako dolgo? 
Nekaj let, tiho odgovorim in zakašljam in ležem na klop. 
V ustih se mi nabere slina, goltam jo, teče iz ust, obrišem se z njegovo premočeno majico. 
To ni zanj, razkazuje svojo bolezen kot čevlje v izložbi, to ni pošteno, to ni pošteno, ponavlja. 
A to, da si me sesul? pa je pošteno. 
Tekma je eno, bolezen je drugo. 
Nič ni drugo, oboje je tekma, razlika je le v tem, da ti ne igraš na turnirju. 
Zdi se mi, da zavlačuješ, reče nasprotnik, tudi to ni pošteno. 
Zavlačujem? se začudim. 
Slišiš? dvignem glavo. 
Sirena, vedno bližje je, sem prihaja. 
Si jih ti poklical? tiho vprašam. 
Ne, ni, lahko priseže, ves čas je tu, le po vodo je skočil, premalo časa, da bi koga poklical.

Pred vhod teniškega igrišča pripelje reševalni avtomobil. 
Iz kabine skočita dežurna zdravnica in reševalec. 
Ženska teče proti vratom, visoko dviga zdravniško torbo. 
Pozna jo, zabasira nasprotnik, ona je. 
Kdo je, koga poznaš? zacvilim. 
Zdravnico, odgovori, malo prej je govoril o njej in zdaj ima priložnost, da jo vpraša, vse bom izvedel. 
Kaj bom izvedel, nič ne bom izvedel, obrnem se proti avtu, približujeta se postavi, do takrat, ko bom kaj izvedel, bom že mrtev, komaj izustim.

Vrnem se v kopalnico. 
Za mano prihaja njegov glas, pridi, pridi, punca. 
Ne, umiti si moram lase, zakličem. 
Poslušam utripanje srca, vedro utripa, z veseljem črpa kri. 
Zdaj sem globoko noter, razmišljam, nadaljevala bom, nihče mi nič ne more, vsak ima rad malo več, nikomur nočem nič slabega, nikogar ne goljufam, celo dajem, zastonj dajem Rdečemu križu in Karitasu in vojnim sirotam in revežem in Hrvatom, ne bom odnehala, pred zakoni sem čista, zakonska čistost pa je božji dar, to je humanitarno dejanje, skrbim za zdravje, Bosna potrebuje zdravila in tega se ljudje sploh ne zavedajo več. 
Za Bosno sem odgovorna enako kot Hipokrat za diskrazijo in prisego. 
Ne bom se spremenila v požrešno pošast, ostala bom, kakršna sem. 
Ne verjamem, da goljufam, kajti za zdravili, ki jih jemlje Črna smet, izgubim sled. 
Sploh ne vem, kdo jih ima in kje so. 
Kaj pa denar, ki ga prinaša Črna smet? 
Je izmišljen? 
Ni, to vem, ampak kdo me lahko prepriča, da je denar pravi, ko pa vem, da je od zdravil, za katere ne vem, kje so. 
Če sploh so. 
Začaran krog. 
Pot vanj in iz njega poznam samo jaz.

Milan Dekleva

Kaj pa zgodbe? 
Ali tudi pripovedi kar koli skrivajo? 
Nedvomno. 
Če nič drugega, prikrivajo molk, iz katerega so stopile na osvetljeni oder poetične govorice. 
Ta oder je na začetku, pred prvo besedo, prazen in bel. 
Tisti, ki pripoveduje (iz skrivališča, šepetalnice, zaodrja), mora določiti vloge, razmerja med osebami in dogodki. 
Počasi, stavek za stavkom, utrjuje okope povedanega, kajti izmišljen svet je krhek; bogve, kakšna nesreča nas čaka na naslednji strani! 
Taktiki pripovedovanja sta, če poenostavimo, le dve: realistična in iluzionistična. 
Prva nas privede do semnjev ničevosti, druga do semnjev čudežev. 
Ker sodi knjiga Zdenka Kodriča v drugo kategorijo, se bomo osredotočili nanjo.

