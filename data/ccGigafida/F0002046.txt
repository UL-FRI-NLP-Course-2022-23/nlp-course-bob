Črtanje drugih plesov zmanjšuje ali oži razpoloženjski prostor predstave, horizont dvora, tako v prvem delu opere (Padec Troje) kot v drugem (Trojanci v Kartagini), v samem značju pa s tem poudarja tragičnost in resnost na škodo romantičnim sekvencam, s katerimi je Berlioz znal vzpostaviti ravnovesje med dramatičnim (konfliktnim) in razpoloženjskim (nevtralnim, življenjsko pejsažnim). 
Simfonični petminutni uvod v tretje dejanje ali začetek druge opere pomeni interludij sedemletnega prehoda ali časovnega zamika od Troje do Enejevega bega proti Kartagini, v Berliozovi glasbi pa vez, s katero bi smeli sklepati, da se vendarle ni povsem odrekel klasicističnim načelom enotnosti kraja, časa in dogajanja.

