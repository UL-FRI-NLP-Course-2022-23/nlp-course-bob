Drobcena integrirana vezja naj bi sedaj povezovala vse, tudi jogurtove lončke

Vendar pa se doba črtne kode izteka, kajti svet, o katerem sanjajo raziskovalci Fraunhoferjeve družbe, tvorijo v mrežo povezane tube zobnih past, hladilnike, ki si pošiljajo e-maile, in Armanijeve kravate, ki skrivaj izklepetajo navade svojih lastnikov. 
Če bo vse potekalo tako, kot so si zamislili raziskovalci Fraunhoferjeve družbe, naj bi »zebre« zamenjale »smart labels« - »inteligentne etikete,« ki naj bi jih bilo mogoče vgraditi v skoraj vsak izdelek. 
Ti nevidni malčki bodo vsakdanje predmete opremili s tisočkrat več informacijami, kakor jih danes s tiskanjem pritrjujejo na banane ali skodelice za kavo.

Transponderji obstajajo že kar nekaj časa. 
Kot elektronske pasje značke jih pripenjajo domačim živalim za ušesa ali pa jih uporabljajo pri individualnih izračunih pristojbine za odvoz smeti. 
Novi malčki sedaj združujejo čip in tuljavo na površini, ki meri le 2 krat 2 milimetra. 
In če si pod pojmom »čip« predstavljate nekaj togega, morate spremeniti mnenje: nova polprevodniška vezja so tako tanka in prožna, da jih je mogoče vgraditi v običajen papir.

Nove čipe so lahko izdelali zato, ker osnovni material, silicij, z zmanjševanjem debeline spreminja svoje lastnosti: če je ploščica debelejša od 100 mikrometrov (1 desetinka milimetra), je toga in trda. 
Če jo stanjšamo, postane najprej lomljiva in krhka. 
Pod 30 mikrometri pa jo je nenadoma mogoče upogibati: 10-mikronski čip lahko ovijemo okrog svinčnika. 
Strokovnjakom iz münchenskega Fraunhoferjevega inštituta za zanesljivost in mikrointegracijo (IZM) je sedaj uspelo zjedkati serijo tako tankih čipov. 
Za primerjavo: navaden pisarniški papir je debel kakih 80 mikrometrov. 
Še en dosežek: če hočemo na tanki čip pritrditi tuljavo, ne moremo več spajkati, to bi bilo že preveč. 
Zato je bilo treba razviti tako imenovana anizotropno prepustna lepila, ki na točno določenih mestih vzpostavijo električni stik.

